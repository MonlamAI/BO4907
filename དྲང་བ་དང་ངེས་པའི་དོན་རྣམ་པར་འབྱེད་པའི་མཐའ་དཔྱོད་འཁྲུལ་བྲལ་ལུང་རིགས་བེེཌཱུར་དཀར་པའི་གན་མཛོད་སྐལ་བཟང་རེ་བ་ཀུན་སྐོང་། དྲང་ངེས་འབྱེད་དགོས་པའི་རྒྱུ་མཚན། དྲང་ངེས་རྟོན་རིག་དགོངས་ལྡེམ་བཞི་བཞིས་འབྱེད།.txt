༄༅། །དྲང་བ་དང་ངེས་པའི་དོན་རྣམ་པར་འབྱེད་པའི་མཐའ་དཔྱོད་འཁྲུལ་བྲལ་ལུང་རིགས་བེེཌཱུར་དཀར་པོའི་གན་མཛོད་སྐལ་བཟང་རེ་བ་ཀུན་སྐོང་ཞེས་བྱ་བ་བཞུགས་སོ། །
དེ་ལ་འདིར་ལེགས་བཤད་ཐམས་ཅད་ཀྱི་སྙིང་པོ་རྒྱལ་བའི་གསུང་རབ་ཐམས་ཅད་ཀྱི་དྲང་བ་དང་ངེས་པའི་དོན་རྣམ་པར་འབྱེད་པའི་སྒོ་ནས་བློ་གྲོས་དང་ལྡན་པ་དག་ལ་གསུང་རབ་མཐའ་དག་གི་དགོངས་དོན་ལ་གཞན་དྲིང་མི་འཇོག་པའི་རྣམ་དཔྱོད་སྟེར་བའི་བསྟན་བཅོས་ཆེན་པོ་འདི་དཀའ་གནས་ཀྱི་སྒོ་ནས་འཆད་པ་ལ། དྲང་ངེས་འབྱེད་དགོས་པའི་རྒྱུ་མཚན་དང་དྲང་ངེས་ཇི་ལྟར་འབྱེད་ཚུལ་གཉིས།
དང་པོ་དྲང་ངེས་འབྱེད་དགོས་པའི་རྒྱུ་མཚན་ནི་ཇི་སྐད་དུ་འཕགས་པ་ཡུལ་འཁོར་སྐྱོང་གིས་ཞུས་པ་ལས་སྟོང་པ་ཞི་བ་སྐྱེ་བ་མེད་པའི་ཚུལ། ཞེས་པ་ནས། བླང་བར་བྱ་ཡི་གུས་ཕྱིར་མིན། །ཞེས་གསུངས་སོ། །ཞེས་པའི་བར་བྱུང་།
འདིའི་སྐབས་སུ་མཐའ་དཔྱད་པ་ལ། དགག་བཞག་སྤང་གསུམ་ལས།
དང་པོ་ལ། བློ་གྲོས་དང་ལྡན་པ་དག་གི་དཔྱད་གཞི་གསུང་རབ་ལས་རྟོན་པ་བཞི་གསུངས་པའི་དོན་ལ། ཁ་ཅིག་ན་རེ། གདུལ་བྱ་བློ་དམན་པ་རྣམས་ལ་གནས་ལུགས་ཇི་ལྟ་བ་བཞིན་གཙོ་བོར་མི་སྟོན་པར་ངེས་དོན་གྱི་གསུང་རབ་རྣམས་སུ་གདུལ་བྱ་དབང་རྣོན་ལ་དགོངས་ནས་གནས་ལུགས་གཙོ་བོར་སྟོན་པ་དེ། གང་ཟག་ལ་མི་རྟོན་ཆོས་ལ་རྟོན་པའི་དོན་ཡིན་ཟེར་ན། འོ་ན། སྐབས་འདིའི་རྟོན་པ་བཞིའི་རྟོན་མི་རྟོན་དེ་བཤད་མ་བཤད་ལ་བྱེད་རིགས་པར་ཐལ། གང་ཟག་ལ་མི་རྟོན་ཞེས་པ་དེ་ལ་ཕྱིར། གང་ཟག་ལ་མི་རྟོན་ཞེས་པ་དེ་ལ་གཙོ་བོར་གནས་ལུགས་མི་སྟོན་པ་ལ་བྱེད། ཆོས་ལ་རྟོན་པའི་དོན་གཙོ་བོར་གནས་ལུགས་ཀྱི་དོན་སྟོན་པ་ལ་བྱེད་རིགས་གཙོ་བོར་གནས་ལུགས་མི་སྟོན་པ་ལ་བྱེད། ཆོས་ལ་རྟོན་པའི་དོན་གཙོ་བོར་གནས་ལུགས་ཀྱི་དོན་སྟོན་པ་ལ་བྱེད་རིགས་པའི་པ་རྟགས་ཁས་པའདོད་ན། མི་འཐད་པར་ཐལ། འདིའི་རྟོན་མི་རྟོན་དེ་ཁས་ལེན་མི་ལེན་དང་། རྗེས་སུ་འབྲང་རིགས་མི་རིགས་དང་། སླུ་མི་སླུ་བདེན་མི་བདེན་ལ་བྱེད་པར་མཁས་པ་དག་གིས་བཞེད་པའི་ཕྱིར་དང་། འདིར་རྟོན་མི་རྟོན་ནི་ར་རྟོན་དུ་འདུག་པས་དེ་འདྲ་འདིར་བཤད་མ་བཤད་དུ་ཡིག་དོན་ལ་མི་འཐོབ་པའི་ཕྱིར། དེའི་དོན་ཡིད་རྟོན་པ་སྟེ་ཡིད་གཏོད་རིགས་མི་རིགས་ལ་འཛོག་དགོས་པའི་ཕྱིར། ཁ་ཅིག གདུལ་བྱ་རང་རང་གི་བསམ་ཚུལ་ལྟར་དུ་ཐར་པ་ཐོབ་པའི་ཐབས་སུ་མི་བདེན། རྒྱལ་བས་སེམས་ཅན་རྣམས་ལ་ཐར་པ་ཐོབ་པའི་ཐབས་སུ་སྡེ་སྣོད་ཇི་སྙེད་ཅིག་གསུངས་པ་རྣམས་གསུངས་པ་ལྟར་དུ་ཐར་པ་ཐོབ་པའི་ཐབས་སུ་བདེན་པ་དེ་གང་ཟག་ལ་མི་རྟོན་ཆོས་ལ་རྟོན་པའི་དོན་ཡིན་ཟེར་ན། འོ་ན། རྒྱལ་བས་སེམས་ཅན་རྣམས་ལ་ཐར་པ་ཐོབ་པའི་ཕྱིར་དུ་སྡེ་སྣོད་ཇི་སྙེད་ཅིག་གསུངས་པ་རྣམས་གསུངས་པ་ལྟར་དུ་ཁས་ལེན་རིགས་པར་ཐལ། དེ་ལྟར་ཁས་ལེན་པ་དེ་ཆོས་ལ་རྟོན་ཞེས་པའི་དོན་ཡིན་པའི་ཕྱིར། དེ་ལྟར་ཁས་ལེན་པ་དེ་ཆོས་ལ་རྟོན་ཞེས་པའི་དོན་ཡིན་རྟགས་ཁས། དེར་ཐལ། རྒྱལ་བས་དེ་ལྟར་བཀའ་སྩལ་བ་ལྟར་དུ་ཐར་པ་ཐོབ་པའི་ཐབས་སུ་བདེན་པ་དེ་ཆོས་ལ་རྟོན་པའི་དོན་ཡིན་པའི་ཕྱིར། དེ་ཐལ། པའི་དམ་བཅའ་འཐད་པའི་ཕྱིར། རྩ་བར་འདོད་ན། རྒྱལ་བའི་གསུང་རབ་ལ་དྲང་ངེས་འབྱེད་པ་དོན་མེད་པར་ཐལ། རྒྱལ་བའི་གསུང་རབ་རྣམས་སུ་བཤད་ཚོད་ལྟར་དུ་ཁས་ལེན་རིགས་པའི་ཕྱོར། དེར་ཐལ། དེ་དག་གིས་བཤད་པ་ལྟར་དུ་ཁས་ལེན་རིགས་པའི་ཕྱིར། དེར་ཐལ། དམ་བཅའ་འཐད་པའི་ཕྱིར། གཞན་ཡང་། དེ་མི་ཐད་པར་ཐལ། བཀའི་དབང་དུ་བྱས་ན་ཡང་རྒྱལ་བས་དྲང་ངེས་ཀྱི་གསུང་རབ་སྣ་ཚོགས་ཤིག་བཀའ་སྩལ་བ་ལས་དྲང་དོན་གྱི་གསུང་རབ་རྣམས་ཀྱི་དངོས་ཟིན་ལྟར་བདེན་གཉིས་དེ་དང་དེར་སྐབས་སྟོབས་ཀྱིས་ཁས་བླང་དུ་མི་རུང་ཞིང༌། དགོངས་དོན་མཐར་ཐུག་པ་བཙལ་ནས་ཁས་ལེན་པ་དེ་ཚིག་ལ་མི་རྟོན་དོན་ལ་རྟོན་པའི་དོན་ཡིན་པའི་ཕྱིར། དེར་ཐལ། དྲང་དོན་གྱི་གསུང་རབ་སྒྲ་ཇི་བཞིན་པ་མ་ཡིན་པ་ལ་སོགས་པ་རྣམས་ཀྱི་སྒྲས་ཟིན་ལྟར་སྔར་བཞིན་ཁས་མི་ལེན་པ་དེ་ཚིག་ལ་མི་རྟོན་ཞེས་པའི་དོན་དང་། དགོངས་དོན་མཐར་ཐུག་བཙལ་ནས་ཁས་ལེན་པ་དེ་བཀའི་དབང་དུ་བྱས་པའི་དོན་ལ་རྟོན་པའི་དོན་ཡིན་པའི་ཕྱིར། དེ་འདྲའི་ཚིག་ལ་མི་རྟོན་དོན་ལ་རྟོན་པའི་དོན་ཞིག་ཡོད་པའི་ཕྱིར། གཉིས་པ་རང་ལུགས་ལ། རྟོན་པ་བཞི་ཡོད་དེ། གང་ཟག་ལ་མི་རྟོན་ཆོས་ལ་རྟོན་པ་དང༌། ཚིག་ལ་མི་རྟོན་དོན་ལ་རྟོན་པ་དང་། དྲང་དོན་ལ་མི་རྟོན་ངེས་དོན་ལ་རྟོན་པ་དང༌། རྣམ་ཤེས་ལ་མི་རྟོན་ཡེ་ཤེས་ལ་རྟོན་པ་ཞེས་བྱ་བ་སྟེ་བཞི་གསུངས་པའི་ཕྱིར་ཏེ། བྱང་ས་ལས་དེ་ལ་བྱང་ཆུབ་སེམས་དཔའི་རྟོན་པ་བཞི་པོ་དག་ལ་ཇི་ལྟར་སྦྱོར་ཞེ་ན། ཞེས་པ་ནས།
འདི་ལ་བྱང་ཆུབ་སེམས་དཔའ་ནི་དོན་འདོད་པའི་ཕྱིར་གཞན་ལས་ཆོས་ཉན་པར་བྱེད་ཀྱི། ཚིག་འབྲུ་ལེགས་པར་སྦྱར་བར་འདོད་པའི་ཕྱིར་མ་ཡིན་ཏེ། དེ་དོན་འདོད་པའི་ཕྱིར་ཆོས་ཉན་གྱི། ཚིག་འབྲུ་འདོད་པའི་ཕྱིར་མ་ཡིན་པས་ན། ཕལ་པའི་སྐད་ཀྱིས་ཆོས་སྟོན་ན་ཡང་བྱང་ཆུབ་སེམས་དཔའ་དོན་ལ་རྟོན་པ་ནི་གུས་པར་བྱས་ཏེ་ཉན་པར་བྱེད་དོ། །ཡང་བྱང་ཆུབ་སེམས་དཔའ་ནི་ནག་པོ་བསྟན་པ་དང་།
ཆེན་པོ་བསྟན་པ་ཡང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། རབ་ཏུ་ཤེས་ནས་ཀྱང་རིགས་པ་ལ་སྟོན་པར་བྱེད་པ་ཡིན་གྱི། གནས་བརྟན་ནམ། ཤེས་པའི་གང་ཟག་གམ། དེ་བཞིན་གཤེགས་པའམ། དགེ་འདུན་གྱིས་ཆོས་འདི་དག་བཤད་དོ་ཞེས་གང་ཟག་ལ་རྟོན་པ་མ་ཡིན་ནོ། །དེ་ལྟར་རིགས་པ་ལ་རྟོན་གྱི་གང་ཟག་ལ་མི་རྟོན་པ་དེ་ནི་དེ་ཁོ་ནའི་དོན་ལས་མི་གཡོ་ཞིང་ཆོས་རྣམས་ལ་གཞན་གྱི་དྲིང་མི་འཇོག་པ་ཡང་ཡིན་ནོ། །ཡང་བྱང་ཆུབ་སེམས་དཔའ་ནི་དེ་བཞིན་གཤེགས་པ་ལ་དད་པ་
ཞེན་ཅིང་དགའ་བ་ཞེན་ཏེ། གསུང་ལ་གཅིག་ཏུ་ངེས་པར་མངོན་པར་དགའ་བ་དང་། དེ་བཞིན་གཤེགས་པའི་ངེས་པའི་དོན་གྱི་མདོ་སྡེ་ལ་རྟོན་གྱི། དྲང་བའི་དོན་ལ་མ་ཡིན་ཏེ། ངེས་པའི་དོན་གྱི་མདོ་སྡེ་ལ་རྟོན་ན། ཆོས་འདུལ་བ་འདི་ལས་འཕྲོགས་པར་འགྱུར་ཏེ། འདི་ལྟར་དྲང་བའི་དོན་གྱི་མདོ་སྡེ་ནི་སྒོ་སྣ་ཚོགས་ནས་ཞུགས་པའི་དོན་གྱི་རྣམ་པར་དབྱེ་བ་མ་ངེས་པས་ཐེ་ཚོམ་སྐྱེད་པ་ཡིན་པའི་ཕྱིར་རོ། །གལ་ཏེ་བྱང་ཆུབ་སེམས་དཔའ་ངེས་པའི་དོན་གྱི་མདོ་སྡེ་ལ་ཡང་ངེས་པ་མེད་པར་གྱུར་ན་ནི་དེ་ལྟར་ན་དེ་ཆོས་འདུལ་བ་འདི་ལས་འཕྲོགས་པར་འགྱུར་རོ། །ཡང་བྱང་ཆུབ་སེམས་དཔའ་ནི་རྟོགས་པའི་ཡེ་ཤེས་ལ་སྙིང་པོ་ལྟ་བ་ཡིན་གྱི། ཐོས་པ་དང་བསམས་པས་ཆོས་དང་དོན་རྣམ་པར་ཤེས་པ་ཙམ་ལ་ནི་མ་ཡིན་ནོ། །དེས་བསྒོམས་པའི་ཤེས་པས་ཤེས་པར་བྱ་བ་གང་ཡིན་པ་དེ་ནི་ཐོས་པ་དང་བསམས་པས་དོན་རྣམ་པར་ཤེས་པ་ཙམ་གྱིས་རྣམ་པར་ཤེས་པར་མི་ནུས་པར་རིག་ནས། དེ་བཞིན་གཤེགས་པས་གསུངས་པའི་ཆོས་མཆོག་ཏུ་ཟབ་པ་དག་ཐོས་ན་ཡང་སྤོང་བར་མི་བྱེད་ཅིང་སྐུར་པ་མི་འདེབས་ཏེ། དེ་ལྟར་བྱང་ཆུབ་སེམས་དཔའ་རྟོན་པ་བཞི་པོ་དག་ལ་སྦྱོར་བར་བྱེད་དོ། །དེ་ལྟར་ན་ལེགས་པར་ཞུགས་པ་ཡིན་ནོ། །རྟོན་པ་བཞི་པོ་དེ་དག་ལས་ནི།
མདོར་བསྡུ་ན། རིགས་པ་དང་། ཚད་མ་ཉིད་བཞི་བསྟན་ཏེ་བསྟན་པའི་དོན་དང་།
སྟོན་པ་དང་། བསྒོམས་པ་ལས་བྱུང་བའི་རྟོགས་པའི་ཡེ་ཤེས་སོ། རྟོན་པ་བཞི་པོ་ཐམས་ཅད་ཀྱིས་ནི་བྱང་ཆུབ་སེམས་དཔའི་ཡང་དག་པའི་སྦྱོར་བ་རྩོམ་པ་ལ་ཞུགས་པ་ངེས་པར་འབྱིན་པའི་འཁྲུལ་བ་མེད་པ་མངོན་པར་གསལ་བར་བྱས་པ་ཡིན་ནོ། །ཞེས་དང་། བློ་གྲོས་མི་ཟད་པའི་མདོ་ལས། བྱང་ཆུབ་སེམས་དཔའ་རྣམས་ཀྱི་རྟོན་པ་བཞི་ཡང་མི་ཟད་པ་སྟེ་བཞི་གང་ཞེ་ན། འདི་ལྟ་སྟེ། དོན་ལ་རྟོན་གྱི་ཡི་གེ་ལ་མི་རྟོན་པ་དང་། ཡེ་ཤེས་ལ་རྟོན་གྱི་རྣམ་ཤེས་ལ་མི་རྟོན་པ་དང་། ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་གྱི་མདོ་སྡེ་ལ་མི་རྟོན་པ་དང་། ཆོས་ཉིད་ལ་རྟོན་གྱི་གང་ཟག་ལ་མི་རྟོན་པའོ། །ཞེས་གསུངས་པའི་ཕྱིར། དང་པོ་གང་ཟག་ལ་མི་རྟོན་ཆོས་ལ་རྟོན་པའི་གོ་དོན་ཡོད་དེ། འདིའི་གང་ཟག་ལ་ཕལ་པ་དང་མཆོག་སངས་རྒྱས་ཀྱི་བར་གཉིས་ཡོད། ཆོས་ལ་ཚིག་དང་དོན་གཉིས་ཡོད་པ་ལས། གང་ཟག་དེ་དག་གི་འདོད་ཞེན་ནམ་གང་ཟག་དེ་བཟང་པ་ཙམ་རྒྱུ་མཚན་དུ་མི་བྱེད་པར། དེའི་འདོད་པ་ལྟར་བཤད་པའི་ཚིག་དང་དོན་ལ་བརྟགས་ནས་འཐད་ལྡན་ཁས་ལེན་པ་དེ་དེ་ཡིན་པའི་ཕྱིར་ཏེ། བྱང་ས་ལས། ཡང་བྱང་ཆུབ་སེམས་དཔའ་ནི་ནག་པོ་བསྟན་པ་དང་། ཆེན་པོ་བསྟན་པ་ཡང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ་རབ་ཏུ་ཤེས་པས་ཀྱང་རིགས་པ་ལ་རྟོན་པར་བྱེད་པ་ཡིན་གྱིས་གནས་བརྟན་ནམ་ཤེས་པའི་གང་ཟག་གམ་དེ་བཞིན་གཤེགས་པའམ། དགེ་འདུན་གྱིས་ཆོས་འདི་དག་བཤད་དོ་ཞེས་གང་ཟག་ལ་རྟོན་པ་མ་ཡིན་ནོ། །ཞེས་པ་དང་། བློ་གྲོས་མི་ཟད་པའི་མདོ་ལས། དེ་ལ་ཆོས་ཉིད་ནི་གང་། གང་ཟག་།ནི་གང་ཞེ་ན།
ཞེས་པ་ནས་། གཞན་ཡང་སོ་སོ་སྐྱེ་བོའི་གང་ཟག་དང་། སོ་སོ་སྐྱེ་བོའི་དགེ་བའི་གང་ཟག་དང་། ཞེས་པ་ནས། སངས་རྒྱས་བཅོམ་ལྡན་འདས་གང་ཟག་གཅིག་པོ་འཇིག་རྟེན་དུ་བྱུང་སྟེ། དེ་ནི་གང་ཟག་ཅེས་བྱའོ། །ཞེས་པ་ནས། བཅོམ་ལྡན་འདས་ཀྱིས་ཀྱང་ཆོས་ཉིད་ལ་རྟོན་པར་གྱིས་ཤིག་གང་ཟག་གི་ཕྱིར་ནི་མ་ཡིན་ནོ། །ཞེས་གསུངས་སོ། །ཞེས་གསུངས་པའི་ཕྱིར། དེས་ན་གང་ཟག་ཕལ་པ་ལ་ལྟོས་པའི་གང་ཟག་ལ་མི་རྟོན་ཆོས་ལ་རྟོན་པའི་དོན་ཡོད་དེ། གདུལ་བྱ་རྣམས་ཀྱི་བསམ་པ་ལྟར་དུ་ཐར་པ་ཐོབ་པའི་ཐབས་སུ་མི་བདེན་པའམ། ཁས་མི་ལེན་པའམ། མི་སླུ་བ་མ་ཡིན་པ་དང་། རྒྱལ་བས་སྡེ་སྣོད་ཇི་སྙེད་ཅིག་བཀའ་སྩལ་བ་རྣམས་ཐར་པ་ཐོབ་པའི་ཐབས་སུ་བདེན་པའམ། ཁས་ལེན་པ་དང་། མི་སླུ་བ་རྣམས་ནི་རིམ་བཞིན་གང་ཟག་ལ་མི་རྟོན་ཆོས་ལ་རྟོན་ཞེས་པའི་དོན་ཡིན་པའི་ཕྱིར་ཏེ། གདུལ་བྱ་རྣམས་ཀྱི་བསམ་ཚུལ་སྣ་ཚོགས་པ་ལྟར་དུ་ཐར་པ་ཐོབ་པའི་ཐབས་སུ་མི་བདེན་པས། དེ་ལྟར་དུ་ཐར་པ་ཐོབ་པར་ཡང་ཁས་མི་ལེན་ལ། དེ་ལྟར་དུ་ཐར་པ་ཐོབ་པའི་ཐབས་སུ་མི་སླུ་བའང་མ་ཡིན་པས་ན་གང་ཟག་ལ་མི་རྟོན་པ་ཞེས་གསུངས་པ་གང་ཞིག་རྒྱལ་བས་སྡེ་སྣོད་ཇི་སྙེད་ཅིག་བཀའ་སྩལ་པ་ཐམས་ཅད་མཐར་ཐར་པ་ངེས་ལེགས་ལ་འགོད་པ་ཁོ་ནའི་ཕྱིར་དུ་གསུངས་པས་ན་དེ་དག་ཐར་པ་ཐོབ་པའི་ཐབས་སུ་བདེན་པས། དེ་དག་ཐར་པ་ཐོབ་པའི་ཐབས་སུ་མི་སླུ་བ་དང་། དེ་དག་ཐར་པ་ཐོབ་པའི་ཐབས་སུ་ཁས་ལེན་པས་ན་ཆོས་ལ་རྟོན་ཞེས་གསུངས་པའི་ཕྱིར། དང་པོ། དེར་ཐལ། གང་ཟག་ལ་མི་རྟོན་པ་སྟེ་གདུལ་བྱ་གང་ཟག་དེ་དག་གི་བསམ་ཚུལ་སྣ་ཚོགས་པ་ལྟར་དུ་ཐར་པ་ཐོབ་པའི་ཐབས་སུ་ཡིད་མི་རྟོན་པ་སྟེ་ཡིད་བརྟན་མི་རུང་བའི་ཕྱིར། དེར་ཐལ། དེ་ལྟར་མ་ཡིན་ན་སྐྱེ་བོ་སུའང་ལམ་ལ་(*'སློབ་མི་དགོས་པར་ཐལ་བའི་ཕྱིར་དང་། འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བའི་ཕྱིར་དང་། དེ་འདྲའི་གང་ཟག་ལ་བདག་ལྟ་ཅན་ཞིག་དང་། དེའི་བསམ་པ་དང་མཐུན་པར་བཤད་པའི་དགོངས་གཞི་ཡང་དག་པར་ཤེས་པ་ལ་གང་ཟག་དེ་ལ་ལྟོས་པའི་གང་ཟག་ལ་མི་རྟོན་ཆོས་ལ་རྟོན་ཚུལ་ཡང་ཡོད་པའི་ཕྱིར་ཏེ། བློ་གྲོས་མི་ཟད་པའི་མདོ་ལས། གང་གང་ཟག་ཏུ་ལྟ་བ་ལ་གནས་ཏེ་གང་ཆོས་ཁ་ཅིག་ལ་རྩོམ་པ་འདི་ནི་གང་ཟག་ཅེས་བྱའོ། །གང་ཟག་ཏུ་ལྟ་བ་དེའི་རྩོམ་པ་ཡོངས་སུ་ཤེས་པ་འདི་ནི་ཆོས་ཉིད་ཅེས་བྱའོ། །ཞེས་གསུངས་པའི་ཕྱིར། རྩ་རྟཧས་གཉིས་པ་དེར་ཐལ། རྒྱལ་བས་དམ་པའི་ཆོས་ཀྱི་སྡེ་སྣོད་ཇི་སྙེད་ཅིག་བཀའ་སྩལ་པ་ཐམས་ཅད་ནི་བརྗོད་བྱར་སྣ་ཚོགས་ཤིག་བསྟན་ཀྱང་མཐར་ངེས་ལེགས་ལ་འགོད་པའི་ཐབས་སྟོན་པ་ཤ་སྟག་ཡིན་པའི་ཕྱིར་ན། སྒྲུབ་པ་ལྷུར་ལེན་པའི་བསྟན་བཅོས་ཞེས་ཀྱང་གསུངས་ལ། དེས་ན་སྟོན་པའི་ལུང་གི་དམ་ཆོས་ལ་ཡིད་རྟོན་པ་སྟེ་འདི་ཐར་པ་ཐོབ་པའི་ཐབས་སུ་ཡིད་བརྟན་དུ་རུང་བའི་ཕྱིར། དེར་ཐལ། ལེགས་བཤད་སྙིང་པོ་ཆུང་བ་ལས། ཁྱོད་ཀྱིས་ཇི་སྙེད་བཀའ་སྩལ་པ། །རྟེན་འབྲེལ་ཉིད་ལ་བརྩམ་སྟེ་འཇུག །དེ་ཡང་མྱང་ངན་འདའ་ཕྱིར་ཏེ། །ཞི་འགྱུར་མི་མཛད་ཁྱོད་ལ་མེད། །ཅེས་དང༌། རྣམ་བཤད་རིགས་པ་ལས། དོན་མེད་དོན་ལོག་དོན་དང་ལྡན། །ངན་གཡོ་བརྩེ་བྲལ་སྡུག་བསྔལ་སྤོང་། །ཐོས་རྩོད་སྒྲུབ་པ་ལྷུར་ལེན་པ། །བསྟན་བཅོས་དྲུག་བྲལ་གསུམ་དུ་འདོད། །ཅེས་པ་དང་། ཡུལ་འཁོར་སྐྱོང་གིས་ཞུས་པའི་མདོ་ལས།
སྟོང་པ་ཞི་བ་སྐྱེ་བ་མེད་པའི་ཚུལ། །མི་ཤེས་པས་ནི་འགྲོ་བ་འཁྱམས་གྱུར་པ། །དེ་དག་ཐུགས་རྗེ་མངའ་བས་ཐབས་ཚུལ་དང་། །རིགས་པ་བརྒྱ་དག་གིས་ནི་འཛུད་པར་མཛད། །ཅེས་གསུངས་པའི་ཕྱིར། དེས་ན་གང་ཟག་ལ་མི་རྟོན་ཞེས་པའི་གང་ཟག་ལ་ཕྱི་ནང་གི་གང་ཟག་སྣ་ཚོགས་ཤིག་ཡོད་ཅིང་གང་ཟག་ལ་མི་རྟོན་ཆོས་ལ་རྟོན་པའི་དོན། སྔར་ལྟར་ཡིན་ཏེ། མུ་སྟེགས་བདག་ཏུ་སྨྲ་བ་རྣམས་ཀྱི་བདག་སྨྲའི་ཞེན་ཚུལ་དེ་བཟློག་ནས་རྣམ་ཐར་སྒོ་གསུམ་ལ་འཛུད་པ། རྟག་བརྟན་སྟོན་པའི་མདོའི་དགོངས་དོན་གང་ཞིག་སྐྱེ་བ་སྔ་ཕྱི་མེད་པར་འདོད་པའི་རྒྱང་འཕེན་ལ་རང་སྐྱ་ཐུབ་པའི་རྫས་ཡོད་ཀྱི་བདག་ཡོད་དོ་ཞེས་བསྟན་པས་ཕྱིས་ལས་འབྲས་དང་བདག་མེད་ལ་འཇུག་པ་དེ་གང་ཟག་གི་བདག་ཡོད་པར་སྟོན་པའི་མདོའི་དགོངས་དོན་ཡིན་པའི་ཕྱིར། དེར་ཐལ། མུ་སྟེགས་བདག་སྨྲ་རྣམས་ཀྱིས་བདག་ཡོད་པར་ཞེན་པ་ལྟར་མི་བདེན་རྟག་བརྟན་སྟོན་པའི་མདོའི་དགོངས་དོན་སྟོང་ཉིད་མཚན་མེད་སྨོན་མེད་ཀྱི་རྣམ་ཐར་སྒོ་གསུམ་གནས་ལུགས་སུ་ཁས་ལེན་ཅིང་མི་སླུ་བ་དེ་མུ་སྟེགས་བདག་སྨྲ་དང་རྟག་བརྟན་སྟོན་པའི་མདོ་ལ་ལྟོས་པའི་གང་ཟག་ལ་མི་རྟོན་ཆོས་ལ་རྟོན་པའི་དོན་ཡིན་པའི་ཕྱིར་ཏེ། དེ་གཉིས་ལ་ལྟོས་པའི་དེའི་དོན་ཡོད་པའི་ཕྱིར། ལང་གཤེགས་ལས། བློ་གྲོས་ཆེན་པོ་དེ་ལྟར་དེ་བཞིན་གཤེགས་པ་རྣམས་ཀྱིས་མུ་སྟེགས་བྱེད་བདག་ཏུ་སྨྲ་བ་ལ་མངོན་པར་ཞེན་པ་རྣམས་དྲང་པའི་ཕྱིར། དེ་བཞིན་གཤེགས་པའི་སྙིང་པོ་བསྟན་པས་དེ་བཞིན་གཤེགས་པའི་སྙིང་པོ་སྟོན་ཏེ། ཡང་དག་པའི་བདག་ཏུ་རྣམ་པར་རྟོག་པའི་ལྟ་བར་ལྟུང་བའི་བསམ་པ་ཅན་དག་རྣམ་པར་ཐར་པ་གསུམ་གྱི་སྤྱོད་ཡུལ་ལ་གནས་པའི་བསམ་པ་དང་ལྡན་ཞིང་མྱུར་དུ་བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ཇི་ལྟར་འགྱུར་ཞེས་གསུངས་པའི་ཕྱིར། གཉིས་པ། དེར་ཐལ། སྐྱེ་བ་སྔ་ཕྱི་མེད་པར་འདོད་པའི་རྒྱང་འཕེན་ལ་རྫས་ཡོད་ཀྱི་བདག་མ་བསྟན་ན་ལས་འབྲས་ཀྱི་རྣམ་སྨིན་མྱོང་གཞིའི་སྐྱེ་བོ་འཇོག་མི་ཤེས་པས། རྫས་ཡོད་ཀྱི་བདག་བསྟན་པའི་ཕྱིར། དེར་ཐལ། བདག་ཁས་ལེན་པ་རྣམས་ལ་ཆོས་བདག་དང་གང་ཟག་གི་བདག་གཉིས་ལས་གང་ཟག་གི་བདག་སྟོན་པ་མཆོག་ཡིན་པའི་ཕྱིར་ཏེ། རྣམ་བཤད་དགོངས་པ་རབ་གསལ་ལས། གང་ཟག་ཀྱང་རྫས་སུ་ཡོད་པར་སྟོན་ཏེ། དེས་འདུལ་བའི་སྐྱེ་བོ་ལ་དེ་ཡོད་པར་རྗེས་སུ་བསྟན་པས་རྗེས་སུ་འཛིན་པའི་ཕྱིར་རོ། །ཇི་སྐད་དུ། དགེ་སློང་དག་ཕུང་པོ་ལྔ་ནི་ཁུར་རོ། །ཁུར་ཁུར་བ་པོ་ནི་གང་ཟག་གོ །ཞེས་གསུངས་པ་ལྟ་བུའོ། །འདི་ནི་གང་ཟག་རང་སྐྱ་ཐུབ་པའི་རྫས་ཡོད་དུ་འཛིན་པ་རྣམས་ཀྱིས་ཞུས་པའི་ངོར་མེད་པར་མ་བསྟན་པར་ཁུར་ཁུར་པའི་གང་ཟག་ཡོད་པར་གསུངས་པའི་ཚིག་ལ་དངོས་སུ་མེད་ཀྱང་དོན་ནི་རྫས་ཡོད་དེ། ཞེས་གསུངས་པའི་ཕྱིར། གང་ཟག་མཆོག་ལ་ལྟོས་པའི་གང་ཟག་མི་རྟོན་ཆོས་ལ་རྟོན་པའི་དོན་ཡོད་དེ། སངས་རྒྱས་སམ་ཉན་ཐོས་སོགས་གང་ཟག་ཁྱད་པར་ཅན་དེས་བཤད་པ་ཙམ་རྒྱུ་མཚན་དུ་བྱས་ནས་བཤད་ཚད་ངེས་དོན་དུ་མི་འཛིན་པར་རིགས་པ་རྣམ་དག་ལ་ཡིད་རྟོན་པ་ཞིག་དེ་ཡིན་པའི་ཕྱིར། དེ་ལྟར་ཡིན་པར་བྱང་ས་ལས་བཤད་པ་དང་། བློ་གྲོས་མི་ཟད་པའི་མདོ་ལས་ཀྱང་དེ་ལྟར་དགེ་སློང་དག་གམ་ཞེས་སོགས་དང་། ལང་གཤེགས་ལས་ཀྱང་དེ་ལྟར་བཤད་པའི་ཕྱིར་དང་། དེ་ལྟར་ཡིན་པར་བྱང་ས་ལས་བཤད་པ་དང་། བློ་གྲོས་མི་ཟད་པའི་མདོ་ལས་ཀྱང་དེ་ལྟར་དགེ་སློང་དག་གམ་ཞེས་སོགས་དང་། ལང་གཤེགས་ལས་ཀྱང་དེ་ལྟར་བཤད་པའི་ཕྱིར་དང་། གཉིས་པ་ཚིག་ལ་མི་རྟོན་ལ་དོན་ལ་རྟོན་པའི་གོ་དོན་ཡོད་དེ།
འདིའི་ཚིག་ལ་བསྟན་བཅོས་དང་། བཀའ་གཉིས་དང་སྒྲ་ཇི་བཞིན་པ་ཡིན་མིན་གཉིས་ཡོད། དོན་ལ་དྲང་དོན་ངེས་དོན་གཉིས་ཡོད་པ་ལས་གསུང་རབ་དེ་དག་གི་དངོས་ཟིན་ལྟར་དུ་གནས་ལུགས་སོགས་ལ་མི་སླུ་བའི་ངེས་པ་མེད་པར་བསམ་དོན་གྱི་བརྗོད་བྱ་དེ་དང་དེ་ལ་སྒྲུབ་བྱེད་རྣམ་དག་ཡོད་པ་ལྟར་ཁས་ལེན་པ་དེ། ཚིག་ལ་མི་རྟོན་པར་དོན་ལ་རྟོན་པའི་དོན་ཡིན་པའི་ཕྱོར་ཏེ། དུས་འཁོར་རྩ་རྒྱུད་ལས།
དོན་དམ་དེ་ཉིད་ཡུལ་ལ་རྟག་ཏུ་ནི། །ཆེན་པོ་རྣམས་ནི་ཚིག་ལ་རྟོན་པ་མིན། །
ཡུལ་གྱི་མིང་རྣམས་ཀྱིས་ནི་དོན་ཤེས་ན། །བསྟན་བཅོས་སྒྲ་རྣམས་ཀྱིས་ནི་ཅི་ཞིག་བྱ། །ཞེས་དང་། རང་གི་ལྟ་བའི་འདོད་པ་མདོར་བསྟན་པ་ལས། ཀར་ཎཱ་ཌ་ཡི་ཀར་ཎཱའི་སྒྲས། །རྡོ་དང་རྐང་པ་བརྗོད་པར་བྱ། །ལ་ལར་འོན་པ་རབ་བརྗོད་དེ། །དེ་བཞིན་རྒྱུད་རྣམས་བསྟན་པའོ། །ཞེས་དང་། ཊིཀ་ཆེན་དེ་ཉིད་སྣང་བ་ལས། །ཡུལ་སོ་སོའི་བརྡ་མི་འདྲ་བའི་དབང་གིས་དོན་རེ་རེ་ལའང་མིང་འདྲ་བ་དང་། མིང་རེ་རེ་ལའང་དོན་མི་འདྲ་བ་སྣ་ཚོགས་པ་ལ་འཇུག་པ་ཡོད་པས་དོན་དེ་ལ་བརྡ་བྱས་པའི་སོ་སོའི་ཡུལ་གྱི་མི་རྣམས་ཀྱི་དོན་དེ་ཤེས་པར་བྱེད་ནུས་པ་ལ་ངེས་པར་བསྟན་བཅོས་ལ་གྲགས་པའི་ལེགས་སྦྱར་གྱི་སྒྲ་དག་ནི་ངེས་བཟུང་དུ་ཅི་ཞིག་བྱ་སྟེ་དགོས་པ་མེད་པའི་ཕྱིར་རོ། །ཞེས་དང་། བྱང་ས་ལས། དེ་དོན་འདོད་པའི་ཕྱིར་ཆོས་ཉན་གྱི་ཚིག་འབྲུ་འདོད་པའི་ཕྱིར་མ་ཡིན་པས་ན་ཕལ་པའི་སྐད་ཀྱིས་ཆོས་སྟོན་ན་ཡང་བྱང་ཆུབ་སེམས་དཔའ་དོན་ལ་རྟོན་པ་ནི་གུས་པར་བྱས་ཏེ་ཉན་པར་བྱེད་དོ། །
ཞེས་པ་དང་། བློ་གྲོས་མི་ཟད་པའི་མདོ་ལས། དེ་ལ་དོན་ནི་གང་ཡི་གེ་ནི་གང་ཞེ་ན། མདོར་ན་གང་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་བསྟན་པ་འདི་ནི་ཡི་གེ་ཞེས་བྱའོ། །གང་སེམས་ཅན་ཐམས་ཅད་ཀྱི་སྐད་དང་ཡི་གེ་དང་སྣང་བར་བྱེད་པ་དང་བརྗོད་དུ་མེད་པའི་དོན་དེ་ནི་དོན་སྟེ། འདི་ནི་དོན་ལ་རྟོན་གྱི་ཡི་གེ་ལ་མི་རྟོན་པ་ཞེས་བྱའོ། །ཞེས་གསུངས་པའི་ཕྱིར། དེས་ན་སྔར་བཤད་པ་དེ་ལྟར་ཡིན་ཏེ། །སྟོན་པས་གསུངས་པའི་ཆོས་ལ་ཡང་རྗོད་བྱེད་ཀྱི་ཚིག་དང་། བརྗོད་བྱའི་དོན་གཉིས་ལས། རྗོད་བྱེད་ཀྱི་གསུང་རབ་རྣམས་ཀྱི་སྒྲས་ཟིན་སྒྲ་ཇི་བཞིན་པ་ལྟར་དུ་དངོས་པོའི་གནས་ཚུལ་ལ་མི་སླུ་བའི་ངེས་པ་མེད་པ་དེ། ཚིག་ལ་མི་རྟོན་ཞེས་པའི་དོན་དང་། བསམ་དོན་གྱི་བརྗོད་བྱ་རྣམས་དངོས་གནས་ལ་གྲུབ་པ་དེ་དོན་ལ་རྟོན་ཞེས་པའི་དོན་ཡིན་པའི་ཕྱིར། དེར་ཐལ། སྒྲས་ཟིན་སྒྲ་ཇི་བཞིན་པ་མ་ཡིན་པའི་མདོ་རྣམས་ཀྱི་སྒྲས་ཟིན་སྒྲ་ཇི་བཞིན་པ་ལ་ཚད་མས་གནོད་པ་བསྟན་པས་བསམ་དོན་གྱི་བརྗོད་བྱ་ལ་ཞུགས་དགོས་པའི་ཕྱིར་ཏེ། མདོ་ལས། དོན་གྱི་རྗེས་སུ་འབྲང་བར་བྱ་ཡི་བརྗོད་པ་ལ་ཆགས་པར་མི་བྱའོ། །ཞེས་གསུངས་པའི་ཕྱིར། གསུམ་པ་དྲང་དོན་ལ་མི་རྟོན་ངེས་དོན་ལ་རྟོན་པའི་དོན་ཡོད་དེ། དྲིའི་དྲང་དོན་ངེས་དོན་ལ་རྗོད་བྱེད་ཀྱི་དབང་དུ་བྱས་པའི་དྲང་ངེས་གཉིས་དང་བརྗོད་བྱའི་དབང་དུ་བྱས་པའི་དྲང་ངེས་གཉིས་ཡོད་པ་ལས་དྲང་དོན་ཀུན་རྫོབ་སྟོན་པའི་མདོའི་བཤད་ཚུལ་ལྟར་གནས་ལུགས་སུ་མི་བདེན། ངེས་དོན་སྟོང་ཉིད་སྟོན་པའི་མདོའི་བཤད་ཚོད་ལྟར་གནས་ལུགས་སུ་ཁས་ལེན་པ་ནི་རྗོད་བྱེད་ཀྱི་དབང་དུ་བྱས་པའི་དེའི་དོན་དང་། ཀུན་རྫོབ་སྣ་ཚོགས་སུ་སྣང་བ་ལྟར་གནས་ལུགས་སུ་མི་བདེན། སྣང་བ་དེ་ལྟར་དུ་བདེན་པས་སྟོང་པ་དེ་གནས་ལུགས་སུ་ཁས་ལེན་པ་ནི་བརྗོད་བྱའི་དབང་དུ་བྱས་པའི་དེའི་དོན་ཡིན་པའི་ཕྱིར་ཏེ། བློ་གྲོས་མི་ཟད་པའི་མདོ་ལས། ངེས་པའི་དོན་གྱི་མདོ་སྡེ་ནི་གང་དྲང་བའི་དོན་གྱི་མདོ་སྡེ་ནི་གང་ཞེ་ན། མདོ་སྡེ་གང་དག་ཀུན་རྫོབ་སྒྲུབ་པར་བསྟན་པ་དེ་དག་ནི་དྲང་པའི་དོན་ཅེས་བྱའོ། མདོ་སྡེ་གང་དག་དོན་དམ་པ་སྒྲུབ་པར་བསྟན་པ་དེ་དག་ནི་ངེས་པའི་དོན་ཅེས་བྱའོ། །འདི་ནི་ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་གྱི་མདོ་སྡེ་ལ་མི་རྟོན་པ་ཞེས་བྱའོ། །ཞེས་དང་། འདི་ཉིད་ལས་ཀྱང་། འདིའི་དོན་གཞན་དུ་དྲངས་དགོས་མི་དགོས་ཀྱི་དབང་དུ་བྱས་ནས་དྲང་ངེས་འཇོག་པ་ན་གསུང་དྲངས་དགོས་མི་དགོས་ཀྱི་དོན་ལ་དྲང་ངེས་སུ་འཇོག་པ་ན་ཀུན་རྫོབ་དང་དོན་དམ་ལ་དྲང་ངེས་སུ་བྱ་སྟེ། ཞེས་དང་། བྱང་ས་ལས་དེ་བཞིན་གཤེགས་པའི་ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་ལ་མ་ཡིན་ཏེ། ངེས་པའི་དོན་གྱི་མདོ་སྡེ་ལ་རྟོན་ན་ཆོས་འདུལ་བ་འདི་ལས་མི་འཕྲོག་པར་འགྱུར་ཏེ། འདི་ལྟར་དྲང་བའི་དོན་གྱི་མདོ་སྡེ་ནི་སྒོ་སྣ་ཚོགས་ནས་ཞུགས་པའི་དོན་གྱི་རྣམ་པར་དབྱེ་བ་མ་ངེས་པས་ཐེ་ཚོམ་སྐྱེད་པ་ཡིན་པའི་ཕྱིར་རོ། །ཞེས་གསུངས་པའི་ཕྱིར། བརྗོད་བྱའི་དབང་དུ་བྱས་པའི་དེའི་དོན་ཡོད་དེ། བརྗོད་བྱའི་དོན་དེ་ལ་དྲང་ངེས་གཉིས་ལས་དྲང་དོན་ཀུན་རྫོབ་སྣ་ཚོགས་སུ་སྣང་བ་འདི་གནས་ལུགས་མཐར་ཐུག་ཏུ་ཁས་མི་ལེན་པ་དེ་དྲང་དོན་ལ་མི་རྟོན་ཞེས་པའི་དོན་དང་། དེ་ལྟར་སྣང་བ་ལྟར་དུ་བདེན་པར་གྲུབ་པས་སྟོང་པ་དེ་གནས་ལུགས་མཐར་ཐུག་ཏུ་ཁས་ལེན་པ་དེ་ངེས་དོན་ལ་རྟོན་ཞེས་པའི་དོན་ཡིན་པའི་ཕྱིར། དེར་ཐལ། དེ་ཡིན་པར་མ་ཟད་དེ་གཉིས་རིམ་པ་བཞིན་དུ་ཀུན་རྫོབ་ལ་མི་རྟོན་དོན་དམ་ལ་རྟོན་པའི་དོན་དུའང་འཇོག་རིགས་པའི་ཕྱིར། དེར་ཐལ། ཆོས་ཅན་ཀུན་རྫོབ་སྣ་ཚོགས་ཡོད་པ་འདི་ལྟར་དུ་གནས་ལུགས་ལའང་ཁ་དོག་དབྱིབས་སོགས་ཀྱི་དབྱེ་བ་མེད་པར་དགག་བྱའི་བདག་བཅད་ཙམ་གྱི་མེད་དགག་ཏུ་རོ་གཅིག་པའི་ཕྱིར་ཏེ། སྟོང་ཐུན་ལས། འདི་ལྟར་ཀུན་རྫོབ་སྣ་ཚོགས་སུ་ཞེས་པ་ནས། དོན་དམ་ལ་རྟོན་པའི་དོན་ཡིན་ལ་ཞེས་པའི་བར་དང་། རྒྱུད་བླ་མ་ལས། ཕྲ་མོ་ཟབ་མོའི་ཚུལ་བསྟན་པ། །སྦྲང་རྩི་རོ་གཅིག་པ་བཞིན་ནོ། །རྣམ་པ་སྣ་ཚོགས་ཚུལ་བསྟན་ནི། །སྣ་ཚོགས་སྦུབས་སྙིང་བཞིན་ཞེས་བྱ། །ཞེས་གསུངས་པའི་ཕྱིར། བཞི་པ་རྣམ་ཤེས་ལ་མི་རྟོན་ཡེ་ཤེས་ལ་རྟོན་པའི་དོན་ཡོད་དེ། འདིའི་རྣམ་ཤེས་ལ་སྟོང་ཉིད་རྟོགས་མ་རྟོགས་ཀྱི་བློ་གཉིས་ཡོད་ཅིང༌། ཡེ་ཤེས་ནི་གཙོ་བོར་སྟོང་ཉིད་མངོན་སུམ་ཏུ་རྟོགས་པའི་ཡེ་ཤེས་ཡིན་ཀྱང་། སྟོང་ཉིད་ལ་སྒོམ་བྱུང་གི་བློ་ཤེས་རབ་རྣམས་།སྟོང་པ་ཀྱང་དེར་འཇོག་ཅིང་རྣམ་ཤེས་དེ་དག་གི་སྣང་ཚུལ་ལྟར ཉིད་མ་རྟོགས་པ་རྣམས་ཀྱི་བཟུང་ཚུལ་ལྟར་ཡང་གནས་ལུགས་སུ་ཁས་མི་ལེན་པ་དེ་རྣམ་ཤེས་ལ་མི་རྟོན་པའི་དོན་དང་། ཡེ་ཤེས་དེ་དག་དང་གཙོ་བོར་སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ཀྱིས་གཟིགས་པ་ལྟར་གནས་ལུགས་སུ་ཁས་ལེན་པ་དེ་ཡེ་ཤེས་ལ་རྟོན་པའི་དོན་ཡིན་པའི་ཕྱིར་ཏེ། བྱང་ས་ལས། ཡང་བྱང་ཆུབ་སེམས་དཔའ་ནི་རྟོགས་པའི་ཡེ་ཤེས་ལ་སྙིང་པོར་ལྟ་བ་ཡིན་གྱི་ཐོས་པ་དང་བསམ་པས་ཆོས་དང་དོན་རྣམ་པར་ཤེས་པ་ཙམ་ལ་ནི་མ་ཡིན་ནོ། །ཞེས་སོགས་དང་། ཊིཀ་ཆེན་དེ་ཉིད་སྣང་བ་ལས། སྤྱིར་རྟོན་པ་བཞི་པའི་སྐབས་སུ་རྣམ་ཤེས་ལ་མི་རྟོན་ཡེ་ཤེས་ལ་རྟོན་ཞེས་པ་ལྟ་བུའི་རྣམ་ཤེས་ནི། དེ་ཁོ་ན་ཉིད་འབྱེད་པའི་ཐོས་བསམ་གྱི་ཤེས་རབ་དང་། དེ་ཡང་གཙོ་ཆེར་སོ་སྐྱེའི་དབང་དུ་བྱས་ལ། ཡེ་ཤེས་ནི་དེ་ཁོ་ན་ཉིད་འབྱེད་པའི་སྒོམ་བྱུང་གི་ཤེེས་རབ་དང་། དེ་ཡང་གཙོ་ཆེར་མངོན་སུམ་དུ་རྟོགས་པའི་འཕགས་པའི་ཡེ་ཤེས་ཡིན་ཞིང་ཞེས་དང་། བློ་གྲོས་མི་ཟད་པའི་མདོ་ལས། དེ་ལ་རྣམ་པར་ཤེས་པ་ནི་གང་ཡེ་ཤེས་ནི་གང་ཞེ་ན། རྣམ་པར་ཤེས་པ་ཞེས་བྱ་བ་ནི་རྣམ་པར་ཤེས་པ་གནས་པ་བཞི་སྟེ། ཞེས་པ་ནས། གཞན་ཡང་རྣམ་པར་ཤེས་པ་ནི་གང་མིག་གིས་ཤེས་པར་བྱ་བའི་གཟུགས་ལ་རྣམ་པར་རིག་པ་དང་། དེ་བཞིན་དུ་རྣ་བས་ཤེས་པར་བྱ་བའི་སྒྲ་རྣམས་དང་། སྣས་ཤེས་པར་བྱ་བའི་དྲི་རྣམས་དང་། ལྕེས་ཤེས་པར་བྱ་བའི་རོ་རྣམས་དང་། ལུས་ཀྱིས་ཤེས་པར་བྱ་བའི་རེག་བྱ་རྣམས་དང་། ཡིད་ཀྱིས་ཤེས་པར་བྱ་བའི་ཆོས་ལ་རྣམ་པར་རིག་པ་འདི་ནི་རྣམ་པར་ཤེས་པ་ཞེས་བྱའོ། །གང་ཡང་ནང་ཉེ་བར་ཞི་ཞིང་ཕྱི་རོལ་ཏུ་རྒྱུ་བ་མེད་པ་དང༌། ཡེ་ཤེས་ལ་རྟོན་པས་ཆོས་གང་ཡང་མི་རྟོག་༸ཙོང་རྣམ་པར་མི་རྟོག་པ་འདི་ནི་ཡེ་ཤེས་ཞེས་བྱའོ། །ཞེས་གསུངས་པའི་ཕྱིར། དེ་ལྟར་ཡང་ཡིན་ཏེ། དྲང་དོན་ལ་མི་རྟོན་ངེས་དོན་ལ་རྟོན་པའི་བཤད་ཚུལ་གྱི་ཆ་གཅིག་ལ། ངེས་དོན་ལ་རྣམ་ཤེས་ཡེ་ཤེས་གཉིས་ལས། སྟོང་ཉིད་དོན་སྤྱིའི་ཚུལ་གྱིས་རྟོགས་པའི་འཇིག་རྟེན་པའི་ཤེས་པའི་སྣང་ཚུལ་ལྟར་དུ་གནས་ལུགས་སུ་ཁས་མི་ལེན་པ་དེ་རྣམ་ཤེས་ལ་མི་རྟོན་པའི་དོན་དང་། འཕགས་པའི་མི་རྟོག་ཡེ་ཤེས་ཀྱི་གཟིགས་ཚུལ་ལྟར་དུ་གནས་ལུགས་མཐར་ཐུག་ཏུ་ཁས་ལེན་པ་དེ་ཡེ་ཤེས་ལ་རྟོན་པའི་དོན་ཡིན་པའི་ཕྱིར། དེར་ཐལ། སྟོང་ཉིད་རྟོགས་པའི་འཇིག་རྟེན་པའི་རྗེས་དཔག་གི་ངེས་ངོར་གཉིས་སྣང་གི་སྤྲོས་པ་བཅད་ཀྱང་སྣང་ངོར་མ་བཅད་པས་དེའི་སྣང་ཚུལ་ལྟར་དུ་གནས་ལུགས་སུ་ཁས་མི་ལེན་ཞིང་། གནས་ལུགས་མཐར་ཐུག་མངོན་སུམ་དུ་རྟོགས་པའི་འཕགས་པའི་མཉམ་བཞག་ཡེ་ཤེས་ཀྱི་ངེས་ངོར་མ་ཟད་སྣང་ངོར་ཡང་གཉིས་སྣང་གི་སྤྲོས་པ་མཐའ་དག་བཅད་པའི་ཕྱིར་ཏེ། སྟོང་ཐུན་ལས། ཁོ་བོ་ཅག་གི་ལུགས་ལ་ནི་རྟོན་པ་བཞིའི་རྣམ་པར་བཞག་པ་ཡང་ཆེས་གནས་པ་ཉིད་དུ་འགྱུར་ཏེ། འདི་ལྟར་ཀུན་རྫོབ་སྣ་ཚོགས་སུ་སྣང་བ་འདི་གནས་ལུགས་སུ་ཁས་མི་ལེན་གྱི། སྣང་བ་འདི་ལྟར་དུ་བདེན་པས་སྟོང་བའི་དོན་དམ་གནས་ལུགས་སུ་ཁས་ལེན་པ་ནི་དྲང་དོན་ལ་མི་རྟོན་ངེས་དོན་ལ་རྟོན་པ་དང་། ཀུན་རྫོབ་ལ་མི་རྟོན་དོན་དམ་ལ་རྟོན་པའི་དོན་ཡིན་ལ། སོ་སོ་སྐྱེ་བོའི་ཤེས་པའི་སྣང་ཚུལ་འདི་གནས་ལུགས་མ་ཡིན་གྱི་འཕགས་པའི་མི་རྟོག་ཡེ་ཤེས་ཀྱི་གཟིགས་ཚུལ་དེ་ཉིད་གནས་ལུགས་སུ་ཁས་ལེན་པ་ནི་རྣམ་ཤེས་ལ་མི་རྟོན་ཡེ་ཤེས་ལ་རྟོན་པའི་དོན་ཡིན་ནོ་ཞེས་སྨྲ་བར་བྱེད་དོ། །ཞེས་གསུངས་པའི་ཕྱིར། གསུམ་པ་རྩོད་པ་སྤོང་བ་ལ་ཁོ་ན་རེ། ཆོས་ལ་རྟོན་ཞེས་པའི་ཆོས་དེ་ལུང་གི་ཆོས་ལ་འཇོག་རིགས་པར་ཐལ། རྟོན་པ་དང་པོའི་གོ་དོན་འཐད་པའི་ཕྱིར་ན་མ་ཁྱབ། འདོད་མི་ནུས་ཏེ། ཆོས་ལ་རྟོན་ཞེས་པའི་ཆོས་དེ་སྟོན་པས་གསུངས་པའི་ཆོས་ལ་བྱས་ནས། དེ་ལ་རྗོད་བྱེད་ལུང་གི་ཆོས་དང་། བརྗོད་བྱའི་དོན་གཉིས་ཡོད་པའི་ཕྱིར། དེར་ཐལ། དེ་ལྟར། ཡོད་པ་ལས་ལུང་གི་ཆོས་རྣམས་ཀྱི་སྒྲས་ཟིན་ལྟར་ཁས་མི་ལེན་པར་བསམ་དོན་གྱི་བརྗོད་བྱ་ལ་འཇུག་པ་དེ་རྟོན་པ་གཉིས་པའི་དོན་ཡིན་པའི་ཕྱིར། དེར་ཐལ། བསམ་དོན་གྱི་བརྗོད་བྱ་དེ་ལ་ཡང་དྲང་དོན་ཀུན་རྫོབ་དང་ངེས་དོན་གནས་ལུགས་ཀྱི་དོན་གཉིས་ཡོད་པ་ལ། ཀུན་རྫོབ་སྣ་ཚོགས་སུ་སྣང་བ་འདི་ལྟར་དུ་གནས་ལུགས་སུ་ཁས་མི་ལེན་པར་ཆོས་ཅན་སྣ་ཚོགས་པ་ཐམས་ཅད་ཀྱི་དགག་བྱའི་བདག་བཅད་ཙམ་གྱི་མེད་དགག་གནས་ལུགས་མཐར་ཐུག་ཏུ་ཁས་ལེན་པ་དེ་རྟོན་པ་གསུམ་པའི་དོན་ཡིན་པའི་ཕྱིར། དེར་ཐལ། ངེས་དོན་མཐར་ཐུག་ཏུ་འཇོག་པ་དེ་ཡང་བློ་གཅིག་གིས་བཞག་དགོས་ལ་སྟོང་ཉིད་མ་རྟོགས་པའི་སོ་སྐྱེའི་རྣམ་ཤེས་ལ་སྣང་བ་ལྟར་དུ་གནས་ལུགས་སུ་ཁས་མི་ལེན་པར་མ་ཟད། སྟོང་ཉིད་རྟོགས་པའི་རིགས་ཤེས་རྗེས་དཔག་ལ་སྣང་བ་ལྟར་དུའང་གནས་ལུགས་མཐར་ཐུག་ཏུ་ཁས་མི་ལེན་པར་སྟོང་ཉིད་མངོན་སུམ་དུ་རྟོགས་པའི་འཕགས་པའི་མཉམ་བཞག་ཡེ་ཤེས་ལ་སྣང་བ་ལྟར་དུ་གནས་ལུགས་མཐར་ཐུག་ཏུ་ཁས་ལེན་པ་དེ་རྟོན་པ་བཞི་པའི་དོན་ཡིན་པའི་ཕྱིར་ཏེ། དེ་སྐད་དུ་འདི་ཉིད་ལས། ས་ཡི་དངོས་གཞི་ལས་གང་ཟག་ལ་མི་རྟོན་པར་ཆོས་ལ་རྟོན་པའི་ཆོས་ལ་ཚིག་དོན་གཉིས་དང་། དོན་ལ་དྲང་ངེས་གཉིས་དང་། ངེས་དོན་ལ་རྣམ་ཤེས་ལ་མི་རྟོན་ཡེ་ཤེས་ལ་རྟོན་ཞེས་གསུངས་པ་ལྟ་བུའོ། །ཞེས་པ་དང་། བྱང་ས་ལས། རྟོན་པ་བཞི་པོ་དེ་དག་ལས་ནི་མདོར་བསྡུས་ན་ཚད་མ་ཉིད་བཞི་བསྟན་ཏེ། བསྟན་པའི་དོན་དང་། རིགས་པ་དང་། སྟོན་པ་དང་། སྒོམ་པ་ལས་བྱུང་བའི་རྟོགས་པའི་ཡེ་ཤེས་སོ། །ཞེས་གསུངས་པའི་ཕྱིར། ཡང་ཁོ་ན་རེ། ཚིག་ལ་མི་རྟོན་ཞེས་པའི་ཚིག་ཟུར་གྱི་ཚིག་དེ་སྟོན་པའི་བཀར་མི་འཇོག་པར་ཐལ། དོན་ལ་རྟོན་ཞེས་པའི་ཚིག་ཟུར་གྱི་དོན་དེ་གནས་ལུགས་སྟོང་པ་ཉིད་མ་ཡིན་པའི་ཕྱིར། རྟགས་གྲུབ་སྟེ། དེ་ལ་བདེན་པ་གཉིས་ཀའི་ཆོས་ཇི་སྙེད་ཅིག་ཡོད་པའི་ཕྱིར་ཏེ། རྟོན་པ་གཉིས་པའི་དོན་ཡོད་པའི་ཕྱིར། འདི་ཉིད་ལས། ཆོས་ལ་ཚིག་དོན་གཉིས་དང་། དོན་ལ་དྲང་ངེས་གཉིས་དང་། ཞེས་གསུངས་པའི་ཕྱིར། འདོད་མི་ནུས་ཏེ། དེ་ཡིན་ན་བཀའ་ཡིན་དགོས་པའི་ཕྱིར། དེར་ཐལ། དེ་ཡིན་ན་སྒྲས་ཟིན་ལྟར་ཁས་མི་ལེན་པར་བསམ་དོན་གྱི་བརྗོད་བྱ་ལ་འཇུག་དགོས་པའི་བཀའ་ཡིན་དགོས་པའི་ཕྱིར་ཏེ། ཚིག་ལ་མི་རྟོན་ཞེས་པའི་དོན་ཞིག་ཡོད་པའི་ཕྱིར་ཟེར་ན་མ་ཁྱབ་སྟེ། དྲང་དོན་གྱི་སྟོན་པའི་བཀའི་དབང་དུ་བྱས་ན་དེ་ལྟར་ཡིན་ཀྱང་། སྤྱིར་ཚིག་ལ་མི་རྟོན་དོན་ལ་རྟོན་པའི་ཚིག་ལ་སྐྱེ་བོ་གཞན་གྱི་ཚིག་ཀྱང་ཡོད་པའི་ཕྱིར་དོན་ཟབ་ན་ཚིག་ཕལ་བས་བཤད་ཀྱང་གུས་པར་བྱེད་པས་ཚིག་ལ་མི་རྟོན་དོན་ལ་རྟོན་པ་ཞིག་ཀྱང་བྱང་ས་ལས་བཤད་པའི་ཕྱིར་དང་། བཀའ་དེ་སྒྲ་ཇི་བཞིན་པ་ཡིན་ཀྱང་དེ་ལྟར་གནས་ལུགས་སུ་མི་འཐད་པས། དེའི་དགོངས་དོན་གྱི་གནས་ལུགས་བཙལ་ནས་ཁས་ལེན་པ་ཡང་ཚིག་གམ་ཡི་གེ་ལ་མི་རྟོན་དོན་ལ་རྟོན་པའི་ཐ་སྙད་ཅིག་ཀྱང་བློ་གྲོས་མི་ཟད་པའི་མདོ་ལས་བཤད་པའི་ཕྱིར་ཏེ། རིམ་པ་བཞིན་དྲངས་པ་ལ། བྱང་ས་ལས། འདི་ལ་བྱང་ཆུབ་སེམས་དཔའ་ནི་དོན་འདོད་པའི་ཕྱིར་གཞན་ལས་ཆོས་ཉན་པར་བྱེད་ཀྱི། ཚིག་འབྲུ་ལེགས་པར་སྦྱར་བ་འདོད་པའི་ཕྱིར་མ་ཡིན་ཏེ། དེ་དོན་འདོད་པའི་ཕྱིར་ཉན་ཆོས་གྱི་ཚིག་འབྲུ་འདོད་པའི་ཕྱིར་མ་ཡིན་པས་ན། ཕལ་བའི་སྐད་ཀྱིས་ཆོས་སྟོན་ན་ཡང་། བྱང་ཆུབ་སེམས་དཔའི་དོན་ལ་རྟོན་པ་ནི་གུས་པར་བྱས་ཏེ་ཉན་པར་བྱེད་དོ། །ཞེས་དང་། བློ་གྲོས་མི་ཟད་པའི་མདོ་ལས། ཡི་གེ་ཞེས་བྱ་བ་ནི་གང་ཐོག་མ་སེམས་བསྐྱེད་པ་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་འདུག་གི་བར་གྱི་བྱང་ཆུབ་སེམས་དཔའི་ཡོན་ཏན་གྱི་ཚོགས་བསྟན་པའོ། །དོན་ཞེས་བྱ་བ་ནི་གང་སེམས་ཀྱི་སྐད་ཅིག་མ་གཅིག་དང་ལྡན་པའི་ཤེས་རབ་ཀྱིས་ཐམས་ཅད་མཁྱེན་པའི་ཡེ་ཤེས་མངོན་པར་རྫོགས་པར་འཚང་རྒྱུ་བ་སྟེ། མདོར་ན་གང་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་བསྟན་པ་འདི་ནི་ཡི་གེ་ཞེས་བྱའོ། །གང་སེམས་ཅན་ཐམས་ཅད་ཀྱི་སྐད་དང་ཡི་གེ་དང་སྣང་བར་བྱེད་པ་དང་བརྗོད་དུ་མེད་པའི་དོན་དེ་ནི་དོན་ཏེ། འདི་ནི་དོན་ལ་རྟོན་གྱི་ཡི་གེ་ལ་མི་རྟོན་པ་ཞེས་བྱའོ། །ཞེས་གསུངས་པའི་ཕྱིར། ཁྱབ་སྟེ། བྱང་ས་ལས། དེ་དོན་འདོད་པའི་ཕྱིར་ཆོས་ཉན་གྱི་ཚིག་འབྲུ་འདོད་པའི་ཕྱིར་མ་ཡིན་པས་ན་ཕལ་བའི་སྐད་ཀྱིས་ཞེས་སོགས་དང་། བློ་གྲོས་མི་ཟད་པའི་མདོ་ལས། གང་ཐོག་མ་སེམས་བསྐྱེད་པ་ནས་བཟུང་སྟེ་ཞེས་སོགས་ཀྱིས་ཚིག་ལ་མི་རྟོན་ཞེས་པའི་ཚིག་ལ་སོ་སྐྱེའི་ཚིག་ཡོད་པར་བཤད། བྱང་ས་ལས། དེ་དོན་འདོད་པའི་ཞེས་སོགས་ཀྱིས། དོན་ཟབ་ན་ཕལ་པའི་སྐད་དང་ཕལ་བས་སྟོན་ཀྱང་གུས་པར་བྱེད་པའི་ཚིག་ལ་མི་རྟོན་དོན་ལ་རྟོན་པ་ཞིག་བཤད། བློ་གྲོས་མི་ཟད་པའི་མདོ་ལས། མདོར་ན་གང་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་ཞེས་སོགས་ཀྱིས་ཆོས་ཕུང་དེ་རྣམས་ཚིག་གམ་ཡི་གེ་ལ་མི་རྟོན་ཞེས་པའི་ཚིག་ཟུར་གྱི་ཚིག་གམ་ཡི་གེར་བཤད་ནས། མདོ་སྡེ་ལས་གང་སེམས་ཅན་ཐམས་ཅད་ཀྱི་ཞེས་སོགས་ཀྱིས་རྗོད་བྱེད་ཀྱི་སྒྲས་མངོན་སུམ་དུ་མྱོང་བ་ཇི་ལྟ་བ་བཞིན་གཞན་ལ་བརྗོད་དུ་མེད་པའི་དོན་ཆོས་དབྱིངས་ལ་དོན་དུ་བྱས་ནས་ཚིག་གམ་ཡི་གེ་ལ་མི་རྟོན་དོན་ལ་རྟོན་པའི་ཚུལ་ཞིག་བཤད་པའི་ཕྱིར་ཏེ། དེ་དག་གི་དོན་བཤད་ཚུལ་ཡོད་པའི་ཕྱིར་དང་། ཆོས་ཕུང་བརྒྱད་ཁྲི་བཞི་སྟོང་གསུང་མཁན་གྱི་བྱང་སེམས་ཡོད་པའི་ཕྱིར་རོ།། ཡང་ཁ་ཅིག་ན་རེ། ངེས་དོན་ལ་རྟོན་ཞེས་པའི་ངེས་དོན་དེ་གནས་ལུགས་མཐར་ཐུག་ཏུ་ཁས་ལེན་མི་རིགས་པར་ཐལ། དོན་ལ་རྟོན་ཞེས་པ་ལ་དེའི་ཕྱིར། འདོད་མི་ནུས་ཏེ། དེ་སྟོང་ཉིད་ལ་བྱེད་པའི་ཕྱེར། དེར་ཐལ། དོན་དམ་ལ་རྟོན་ཞེས་པའི་དོན་དམ་དེ་སྟོང་ཉིད་ལ་བྱེད་པའི་ཕྱིར་ན་མ་ཁྱབ། རྟགས་གྲུབ་སྟེ། དེ་གཉིས་ཀྱི་དོན་ཞིག་ཡོད་པའི་ཕྱིར། དེ་ལ་ཁ་ཅིག །རྣམ་ཤེས་ལ་མི་རྟོན་ཞེས་པའི་རྣམ་ཤེས་དེ་ཡིན་ན་སྟོང་ཉིད་མ་རྟོགས་པས་ཁྱབ་པར་ཐལ། དེ་ཡིན་ན་རང་ཉིད་ཀྱིས་གཟིགས་པ་ལྟར་གནས་ལུགས་སུ་ཁས་ལེན་མི་རིགས་པས་ཁྱབ་པའི་ཕྱིར་ཏེ། རྣམ་ཤེས་ལ་མི་རྟོན་ཞེས་པའི་དོན་ཞིག་ཡོད་པའི་ཕྱིར་ན་མ་ཁྱབ་སྟེ། སྟོང་ཉིད་རྟོགས་པའི་རྗེས་དཔག་ལ་སྣང་བ་ལྟར་དུ་གནས་ལུགས་མཐར་ཐུག་ཏུ་ཁས་མི་ལེན་པ་དེ་དེའི་དོན་ཡིན་པའི་ཕྱིར་ཏེ། གཞན་དུ་ན་སྟོང་ཉིད་རྟོགས་པའི་རྗེས་དཔག་གི་གཟིགས་ངོར་གཉིས་སྣང་གི་སྤྲོས་པ་མེད་པའི་ཕྱིར། རྩ་བར་འདོད་མི་ནུས་ཏེ། དེ་ལ་སྟོང་ཉིད་རྟོགས་པའི་རྗེས་དཔག་ཅིག་ཡོད་པའི་ཕྱིར་ཏེ། དེ་ལ་སྟོང་ཉིད་དོན་སྤྱིའི་ཚུལ་གྱིས་རྟོགས་པའི་རྗེས་དཔག་གཅིག་ཡོད་པའི་ཕྱིར། ཊིཀ་ཆེན་དེ་ཉིད་སྣང་བ་ལས། རྣམ་ཤེས་ནི་དེ་ཁོ་ན་ཉིད་འབྱེད་པའི་ཐོས་བསམ་གྱི་ཤེས་རབ་དང་། ཞེས་གསུངས་པའི་ཕྱིར། ཁོ་ན་རེ། གསུང་རབ་ལ་དྲང་ངེས་འབྱེད་པ་ལ་ལུང་རིགས་གཉིས་ཀྱི་ནང་ནས་ལུང་གཙོ་ཆེ་བར་ཐལ། ཆོས་རྣམས་ཀྱི་གནས་ལུགས་སོ་སོ་སྐྱེ་བོ་ལ་ལྐོག་ཏུ་གྱུར་བའི་ཕྱིར་ན་མ་ཁྱབ། འདོད་མི་ནུས་ཏེ། གསུང་རབ་ལས་དྲང་དོན་དུ་གསུངས་ན་དྲང་དོན་ཡིན་མི་དགོས། ངེས་དོན་དུ་གསུངས་ན་ངེས་དོན་ཡིན་མི་དགོས་པའི་ཕྱིར་ཏེ། མ་གྲུབ་ན། རྒྱས་འབྲིང་བསྡུས་གསུམ་ཆོས་ཅན། དྲང་དོན་གྱི་མདོར་ཐལ། དགོངས་འགྲེལ་གྱིས་དེ་ལྟར་བཤད་པའི་ཕྱིར། ཁྱབ་པ་ཁས། འདོད་མི་ནུས་ཏེ། ངེས་དོན་གྱི་མདོ་ཡིན་པའི་ཕྱིར། བློ་གྲོས་མི་ཟད་པའི་མདོ་ལས་དེ་ལྟར་བཤད་པའི་ཕྱིར། ཁྱབ་པ་ཁས། གཞན་ཡང་། དེ་མི་འཐད་པར་ཐལ། གསུང་རབ་ལ་དྲང་ངེས་འབྱེད་པ་ན་དེ་གཉིས་ལས་གཙོ་བོར་རིགས་པ་རྣམ་དག་ཅིག་གིས་འབྱེད་དགོས་པའི་ཕྱིར། དེར་ཐལ། དེའི་ཚེ་གསུང་རབ་ན་དྲང་ངེས་མི་མཐུན་པ་སྣ་ཚོགས་ཤིག་གསུངས་པས་དེ་དག་ལས་འདི་ལྟར་དུ་བདེན་འདི་ལྟར་དུ་མི་བདེན་ཞེས་རིགས་པ་རྣམ་དག་ཅིག་གིས་འབྱེད་དགོས། ལུང་རྣམས་ནི་དྲང་ངེས་དཔྱོད་པའི་གཞི་ཡིན་པས་སྒྲུབ་བྱེད་དུ་མི་རུང་བའི་ཕྱིར་ཏེ། འདི་ཉིད་ལས། མཐར་གཏུགས་ན་དྲི་མ་མེད་པའི་རིགས་པ་ཉིད་ཀྱིས་འབྱེད་དགོས་ཏེ། ཞེས་པ་དང་། གསུང་རབ་ལས་དྲང་ངེས་ཀྱི་འཇོག་ཚུལ་མི་མཐུན་པ་དུ་མ་གསུངས་པའི་ཕྱིར་དང་། འདི་ནི་འདིའོ་ཞེས་གསུངས་པ་ཙམ་གྱི་ལུང་གིས་ནི་དེ་ནི་དེ་ལྟར་བཞག་པར་མི་ནུས་ལ། དེའི་ཚེ་སྤྱི་ལ་དེ་ལྟར་མ་ཁྱབ་པ་ན་བྱེ་བྲག་དྲང་ངེས་ལ་ཡང་འདི་ནི་འདིའོ་ཞེས་གསུངས་པ་ཙམ་གྱིས་ཀྱང་སྒྲུབ་པར་མི་ནུས་པའི་ཕྱིར་རོ། །ཞེས་པ་དང་། སྔགས་རིམ་ལས་ཀྱང་། དེའི་ཚེ་ལུང་གཉིས་ནི་བདེན་པའི་དོན་ཅན་ཡིན་མིན་དཔྱོད་པའི་གཞི་ཡིན་པས། རྩོད་གཞི་སྒྲུབ་བྱེད་དུ་མི་རུང་བའི་ཕྱིར་རིགས་པ་ཉིད་ཀྱིས་བདེན་པའི་དོན་ཅན་ཡིན་མིན་དབྱེ་བར་བྱའོ། །ཞེས་གསུངས་པའི་ཕྱིར། འདིའི་ཚུལ་རྣམ་འགྲེལ་ལས་རྒྱས་པར་བཤད་དོ། གཉིས་པ་ནི།
འོ་ན་དྲང་ངེས་དེ་ཚུལ་གང་འདྲ་ཅིག་གི་སྒོས་འབྱེད་སྙམ་ན། དྲང་ངེས་རྟོན་རིགས་དགོངས་ལྡེམ་བཞི་བཞིས་འབྱེད། ཅེས་བྱ་བ་ནི། དྲང་དོན་དང་ངེས་དོན་གང་གིས་བྱེད་སྙམ་ན། རྟོན་པ་བཞི་དང་རིགས་པ་བཞིས་ཚིག་དོན་གཉིས་དང་དགོངས་པ་ཅན་བཞི་དང་ལྡེམ་དགོངས་བཞིས་གསུང་རབ་ལ་དྲང་ངེས་འབྱེད་དོ། །དབུ་སེམས་ཀྱི་ཤིང་རྟ་ཆེན་པོ་དག་གིས་རྟོན་པ་དང་། རིགས་པ་བཞིས་ཚིག་དོན་གཉིས་ཀ་ལ་དྲང་ངེས་འབྱེད། དགོངས་ཅན་བཞི་དང་ལྡེམ་དགོངས་བཞིས་ཐུབ་པའི་བཀའ་ལ་དྲང་ངེས་འབྱེད་པས་འདི་དག་གོ་ན་གསུང་རབ་ལ་ནང་བྱན་ཆུད་པ་སོགས་ཤིན་ཏུ་དགོས་པ་ཆེ་བས་མདོར་བསྡུས་སྙིང་པོ་གསལ་བ་རེ་བྱ། དེ་ལ་རྟོན་པ་བཞི་ནི་མདོར་བསྟན་པ་ནི། མདོ་ལས། ཆོས་ལ་རྟོན་གྱི་གང་ཟག་ལ་མི་རྟོན། དོན་ལ་རྟོན་གྱི་ཚིག་འབྲུ་ལ་མི་རྟོན། ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་
དོན་ལ་མི་རྟོན། ཡེ་ཤེས་ལ་རྟོན་གྱི་རྣམ་ཤེས་ལ་མི་རྟོན། ཞེས་སོ། །དེ་ལ་གང་ཟག་གི་སྒོས་དང་། དུས་ཀྱི་སྒོས་དང་། ཚད་མ་བཞིའི་སྒོས་དང་། གང་ལ་རྟོན་པ་བཞི་ངོས་འཛིན་དང་། གང་ལ་མི་རྟོན་པ་བཞི་ངོས་འཛིན་དང་། རྟོན་པ་བཞིའི་ཕན་ཡོན་དྲུག །དང་པོ་ནི། ཚུལ་འཆོས་དང་རྒྱང་ཕན་དང་། རང་ལྟ་མཆོག་འཛིན་དང་ཐོས་པ་ཙམ་ལྷུར་ལེན་པའི་གང་ཟག་བཞིའི་བྱེ་བྲག་གིས་རྟོན་པ་བཞི་རིམ་བཞིན་བཞག་སྟེ། ཚུལ་འཆོས་པ་ནི་ཆོས་ལ་རྟོན་གྱི་གང་ཟག་ལ་མིན་པ་དང༌། རྒྱང་ཕན་ལྟ་བུ་དོན་ལ་རྟོན་གྱི་མིའི་ངེས་ཚིག་ལ་མིན་པ་དང་། རང་ལྟ་མཆོག་འཛིན་གྱིས་ངེས་དོན་གྱི་མདོ་སྡེ་ལ་རྟོན་གྱི་དྲང་དོན་གྱི་མདོ་སྡེ་ལ་མིན་པ་དང་། ཐོས་པ་ལྷུར་ལེན་པའི་གང་ཟག་ནི་ཡེ་ཤེས་ལ་རྟོན་གྱི་རྣམ་ཤེས་ལ་མི་རྟོན་དགོས་པའི་ཕྱིར་ཏེ། སའི་དངོས་གཞི་ལས། དེ་དག་ཇི་ལྟར་རྣམ་པར་བཞག་པ་ཡིན་ཞེ་ན། གང་ཟག་རྣམ་པ་བཞིའི་བྱེ་བྲག་གིས་ཏེ། དང་པོ་ནི་ཚུལ་འཆོས་པའི་གང་ཟག་གི་བྱེ་བྲག་གིས་སོ། །གཉིས་པ་ནི་འཇིག་རྟེན་རྒྱང་ཕན་པའི་བྱེ་བྲག་གིས་སོ། །གསུམ་པ་ནི། རང་གི་ལྟ་བ་མཆོག་ཏུ་འཛིན་པ་ལ་གནས་པའི་བྱེ་བྲག་གིས་སོ། །བཞི་པ་ནི། ཐོས་པ་ལྷུར་ལེན་པའི་བྱེ་བྲག་གིས་སོ། །ཞེས་སོ། 
གཉིས་པ་ནི། དུས་བཞིར་ཆུད་མི་ཟ་བའི་ཕྱིར་རྟོན་པ་བཞི་རིམ་བཞིན་བཞག་སྟེ། ཆོས་ཀུན་ཆུབ་པར་བྱེད་དུས་རྟོན་པ་དང་པོ། འཛིན་དུས་རྟོན་པ་གཉིས་པ། དོན་ལ་ཉེ་བར་རྟོག་པའམ་སེམས་དུས་རྟོན་པ་གསུམ་པ་དང་། ཆོས་བསྒྲུབ་པའི་དུས་རྟོན་པ་བཞི་པ་ལ་བརྟེན་ན་ཉམས་པར་མི་འགྱུར་ཏེ། རྣལ་འབྱོར་སྤྱོད་པའི་ས་ལས།
དེ་ལ་མདོར་བསྡུ་ན་དུས་བཞིར་ཆུད་ཟར་འགྱུར་བ་དང་། ཆུད་ཟ་བར་མི་འགྱུར་བའི་ཕྱིར་གང་ཟག་བཞིར་རྣམ་པར་བཞག་སྟེ་ཆོས་ཀུན་ཆུབ་པར་བྱེད་པའི་དུས་དང་། འཛིན་པའི་དུས་དང་དོན་ལ་ཉེ་བར་རྟོག་པའི་དུས་དང་ཆོས་ཀྱི་རྗེས་སུ་མཐུན་པའི་བསྒྲུབ་པའི་དུས་ལས་རྟོན་པ་བཞི་རྣམ་པར་བཞག་པ་ཡིན་ནོ། །ཞེས་སོ། 
གསུམ་པ་ནི། རྟོན་པ་བཞི་ཚད་མ་ཉིད་བཞིའམ།་མི་བསླུ་བ་ཉིད་བཞི་བསྟན་ཏེ། ཚིག་ལ་མི་རྟོན་དོན་ལ་རྟོན་པའི་དོན་ཚད་མ་ཉིད་དང་ལྡན་པ་དེ་བཞིན་དུ། གང་ཟག་ལ་མི་རྟོན་རིགས་པ་ལ་རྟོན་པའི་རིགས་པ་ཚད་མ་ཉིད་དང་།་དྲང་དོན་ལ་མི་རྟོན་ངེས་དོན་ལ་རྟོན་པའི་སྟོན་པ་ཚད་མ་ཉིད་དང་། རྣམ་ཤེས་ལ་མི་རྟོན་ཡེ་ཤེས་ལ་རྟོན་པའི་ཡེ་ཤེས་མི་བསླུ་བ་ཉིད་དང་ལྡན་པ་བཞི་བསྟན་པའི་ཕྱིར་ཏེ། བྱང་ས་ལས། རྟོན་པ་བཞི་པོ་དེ་དག་ལས་ནི་མདོར་བསྡུས་ན་ཚད་མ་ཉིད་བཞི་བསྟན་ཏེ།
བསྟན་པའི་དོན་དང་རིགས་པ་དང་སྟོན་མ་པ་དང་སྒོམ་པ་ལས་བྱུང་བའི་རྟོགས་པའི་ཡེ་ཤེས་སོ། །ཞེས་དང་། མདོ་སྡེ་རྒྱན་གྱི་འགྲེལ་པ་ལས་ཀྱང་། འདི་ནི་སྟོན་པ་རྣམས་ཀྱི་མཚན་ཉིད་དེ། དེ་ལ་ཚད་མ་དང་ལྡན་པའི་དོན་ནི་སྟོན་པ་ཚད་མར་གྱུར་པའམ། དེས་ཚད་མར་མཛད་པའི་ངེས་པར་བྱས་ཤིང་རྣམ་པར་ཕྱེ་བ་གང་ཡིན་པའོ། །ཞེས་སོ། 
བཞི་པ་ནི། གང་ལ་ཡིད་རྟོན་ན་ཆོས་ལ་རྟོན། དོན་ལ་རྟོན་ངེས་དོན་ལ་རྟོན་ཡེ་ཤེས་ལ་རྟོན་ཅིག་ཅེས་གང་ལ་ཡིད་རྟོན་པ་བཞི་བཤད་དེ་དེ་རྣམས་ལ་མི་བསླུ་བའི་ཚད་མ་ཡོད་པའི་ཕྱིར། ཞེས་དགོངས་པའི་ཕྱིར། མདོ་སྡེ་རྒྱན་ལས། གཙུག་ལག་བསྟན་པའི་ཆོས་དང་ནི། །དེ་དོན་དགོངས་པ་ཅན་དང་ནི། །ངེས་དོན་ཚད་མ་ལྡན་པ་དང་། །དེ་ཡི་བརྗོད་མེད་ཐོབ་པའོ། །ཞེས་རྐང་པ་བཞི་དང་རིམ་བཞིན་སྦྱོར། ཐོགས་མེད་ཀྱིས་ཆོས་དེ་ཡང་རྣམ་པ་གཉིས་ཏེ། ཚིག་འབྲུ་དང་དོན་ཏེ་ཞེས་གསུངས་པ་ལྟར་ཆོས་ལ་ཚིག་དོན་གཉིས་དང་། ཚིག་ལ་དྲང་ངེས་ཀྱི་མདོ་བསྟན་བཅོས་གཉིས་དང་། དོན་ལ་ཆོས་ཉིད་དང་རིགས་པ་གཉིས་ཏེ། བློ་གྲོས་མི་ཟད་པའི་མདོ་ལས། འདི་ནི་ཆོས་ཉིད་ལ་རྟོན་གྱི་གང་ཟག་ལ་མི་རྟོན་པའོ། །ཞེས་དང་། བྱང་ས་ལས། དེ་ལྟར་རིགས་པ་ལ་རྟོན་གྱི་གང་ཟག་ལ་མི་རྟོན་པ་དེ་ནི་དེ་ཁོ་ན་ལས་མི་ཉམས་སོ། ཞེས་སོ་དེས་ན་རིགས་པ་ལའང་རིགས་པ་བཞིར་དབྱེ་བའོ། །དོན་གྱི་དབྱེ་བའང་དེར་འདུས་སོ། །ངེས་དོན་ལ་བཀའ་བསྟན་བཅོས་གཉིས་དང་། འདི་བའི་སྐབས་ཉིད་དུ་སྒྲ་ཇི་བཞིན་རྣམས་ངེས་དོན་དང་། དབུ་མ་པའི་སྐབས་དོན་དམ་བདེན་པ་གཙོ་བོར་བསྟན་པ་ཞིག་དགོས་པ་ཁྱད་པར་རོ། །ཡེ་ཤེས་ནི་འཕགས་པ་གསུམ་གྱི་མཉམ་བཞག་རྣམ་པར་མི་རྟོག་པའི་ཡེ་ཤེས་ལ་བྱའོ། 
ལྔ་པ་ནི། གང་ལ་མི་རྟོན་ན་ཆོས་སྤོང་བའི་གང་ཟག་གིས་མཚོན་པའི་གང་ཟག་ལ་མི་རྟོན་ཇི་སྐད་བཤད་ཙམ་གྱིས་ཚིག་ལ་མི་རྟོན་དྲང་དོན་ལ་མི་རྟོན་རྣམ་ཤེས་ལ་མི་རྟོན་པར་དེ་དགག་པ་ཞིག་དགོས་ཏེ། དེ་རྣམས་ལ་ཅི་རིགས་ཀྱི་འཐད་བྲལ་ཡིན་པས་ཚད་མར་མི་རུང་བའི་ཕྱིར་ཏེ། མདོ་སྡེ་རྒྱན་ལས། སྤོང་དང་ཇི་སྐད་བཤད་པ་དང་། ལོག་པར་ཡང་དག་ཤེས་པ་དང༌། །བརྗོད་དང་བཅས་པ་ཐོབ་པ་དག འདིར་ནི་དགག་པར་བསྟན་པ་ཡིན། །ཞེས་སོ། དེའི་གང་ཟག་ལ་དུ་མ་ཡོད་དེ། བློ་གྲོས་མི་ཟད་པའི་མདོ་ལས། གཞན་ཡང་སོ་སོ་སྐྱེ་བོའི་གང་ཟག་དང་། སོ་སོ་སྐྱེ་བོའི་དགེ་བའི་གང་ཟག་དང་། ཞེས་པ་ནས། དགྲ་བཅོམ་པའི་གང་ཟག་དང་། རང་སངས་རྒྱས་ཀྱི་གང་ཟག་དང་། བྱང་ཆུབ་སེམས་དཔའི་གང་ཟག་དང་། ཞེས་པ་ནས། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་གང་ཟག་གཅིག་པོ་འཇིག་རྟེན་དུ་བྱུང་སྟེ། དེ་ནི་གང་ཟག་ཅེས་བྱའོ། །ཞེས་སོགས་དང་། བྱང་ས་ལས། བྱང་ཆུབ་སེམས་དཔའ་ནི་ནག་པོ་བསྟན་པ་དང་། ཆེན་པོ་བསྟན་པ་ཡང་དག་པ་ཇི་ལྟ་བཞིན་དུ་རབ་ཏུ་ཤེས་ཏེ། རབ་ཏུ་ཤེས་ནས་ཀྱང་རིགས་པ་ལ་རྟོན་པར་བྱེད་པ་ཡིན་གྱི་གནས་བརྟན་ནམ་ཤེས་པའི་གང་ཟག་གམ་དེ་བཞིན་གཤེགས་པའམ། དགེ་འདུན་གྱིས་ཆོས་དེ་དག་བཤད་དོ། །ཞེས་གང་ཟག་ལ་རྟོན་པ་མིན་ནོ། །ཞེས་སོ། དེས་ན་འདིའི་མི་རྟོན་ཚུལ་དུ་མ་ཡོད་དེ། འདིའི་ཚིག་ལ་དོན་ཡོད་མེད་གཉིས་དང་། དོན་ཡོད་པ་ལའང་ཐོས་བསམ་སྒོམ་པ་ལ་སྦྱར་ནས་ཧ་ཅང་དེ་ཙམ་ལས་མཆོག་ཏུ་མི་འཛིན་པ་ཞིག་སོགས་དགོས་ཏེ་ལ་ལར་ཡི་གེ་ལ་མི་རྟོན་དོན་ལ་རྟོན་ཞེས་བཤད་པའི་ཕྱིར་དང་། བློ་གྲོས་མི་ཟད་པའི་མདོ་ལས། མདོར་ན་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་བསྟན་པ་འདི་ནི་ཡི་གེ་ཞེས་བྱའོ། །གང་སེམས་ཅན་ཐམས་ཅད་ཀྱི་སྐད་དང་། ཡི་གེ་དང་སྣང་བ་བྱེད་པ་དང་། བརྗོད་དུ་མེད་པའི་དོན་ཏེ། འདི་ནི་དོན་ལ་རྟོན་གྱི་ཡི་གེ་ལ་མི་རྟོན་པ་ཞེས་བྱའོ། །ཞེས་དང་། བྱང་ས་ལས། དེ་ལ་བྱང་ཆུབ་སེམས་དཔའ་རྟོན་པ་བཞི་པོ་དག་ལ་ཇི་ལྟར་སྦྱོར་ཞེ་ན། འདི་ལ་བྱང་ཆུབ་སེམས་དཔའ་ནི་དོན་འདོད་པའི་ཕྱིར་གཞན་ལས་ཆོས་ཉན་པར་བྱེད་ཀྱི་ཚིག་འབྲུ་ལེགས་པར་སྦྱར་བ་འདོད་པའི་ཕྱིར་མིན་ཏེ། ཞེས་སོགས་སོ། །འདིའི་དྲང་དོན་ནི། མདོ་ལས། མདོ་གང་ལས་ཚིག་དང་ཡི་གེ་སྣ་ཚོགས་བསྟན་པ་དེ་དག་ནི་དྲང་བའི་དོན་ཅེས་བྱའོ། །ཞེས་དང་། བྱང་ས་ལས་ཀྱང་། འདི་ལྟར་དྲང་བའི་དོན་གྱི་མདོ་སྡེ་ནི་སྒོ་སྣ་ཚོགས་ནས་ཞུགས་པའི་དོན་གྱི་རྣམ་པར་དབྱེ་བ་མ་ངེས་པས་ཐེ་ཚོམ་སྐྱེད་པ་ཡིན་པའི་ཕྱིར་རོ། །ཞེས་གསུངས་པ་ལྟར་དབྱེ་བ་ཤིན་ཏུ་མང་ལ། ཚིག་གམ་ཡི་གེ་དང་། འདིའི་དྲང་དོན་ལ་མི་རྟོན་པ་གཉིས་མི་ཟློས་ཚུལ་དང་སྐབས་སོགས་མི་འདྲ་ལ། སྤྱིར་མི་འགལ་ཚུལ་ཡང་ཤེས་དགོས་ཏེ། ཕྱོགས་ཙམ་བདག་གིས་བཤད་ཟིན་ཏོ། །འདིའི་རྣམ་ཤེས་ལ་མིག་སོགས་དབང་ཤེས་དང་།
ཅན་གྱི་ཡིད་ཤེས་དང་དྲུག་ཀྱང་ཡོད་དེ། ཀུན་རྫོབ་རྣམ་དོན་དམ་འཚོལ་ཚེ་རྣམ་ཤེས་དེ་དག་ལ་མི་རྟོན་པར་རྣམ་པར་མི་རྟོག་པའི་ཡེ་ཤེས་ཟབ་མོ་ལ་རྟོན་པར་བཤད་པའི་ཕྱིར་ཏེ། མདོ་ལས་གཞན་ཡང་རྣམ་པར་ཤེས་པ་ནི་གང་མིག་གི་རྣམ་པར་ཤེས་པས་གཟུགས་ལ་རྣམ་པར་རིག་པ་དང་། དེ་བཞིན་དུ་རྣ་བས་ཤེས་པར་བྱ་བའི་སྒྲ་རྣམས་དང་། སྣས་ཤེས་པར་བྱ་བའི་བྲི་རྣམས་དང༌། ལྕེས་ཤེས་པར་བྱ་
བའི་རོ་རྣམས་དང་། ལུས་ཀྱིས་ཤེས་པར་བྱ་བའི་རེག་བྱ་རྣམས་དང་། ཡིད་ཀྱིས་ཤེས་པར་བྱ་བའི་ཆོས་ལ་རྣམ་པར་རིག་པ་འདི་ནི་རྣམ་པར་ཤེས་པ་ཞེས་བྱའོ། །
ཞེས་སོགས་སོ། །ཡང་གནས་སྐབས་དང་མཐར་ཐུག་གི་དོན་གྱི་དབང་དུ་བྱས་ནས་ཐོས་བསམ་གྱི་རྣམ་ཤེས་ལྟ་ཅི་སྨོས། འཁོར་བས་བསྡུས་པའི་སྒོམ་བྱུང་གི་རྣམ་ཤེས་ཀྱང་འདིའི་རྣམ་ཤེས་ལ་འཇོག་སྟེ། ཁམས་གསུམ་དུ་སྐྱེ་བ་ལེན་པའི་རྣམ་ཤེས་གཟུགས་གཟུགས་མེད་མན་ཆད་ཀྱི་རྣམ་ཤེས་ཀྱི་རྟེན་འབྲེལ་ཅི་ཙམ་ཐོབ་ཀྱང་ཡིད་མི་རྟོན་ལ། བདེན་བཞི་སོགས་ཤེས་པའི་ཟག་མེད་ཀྱི་ཡེ་ཤེས་ལ་རྟོན་པར་བཤད་པའི་ཕྱིར། སའི་དངོས་གཞི་ལས། དེ་ལ་བཅོམ་ལྡན་འདས་ཀྱིས་བསོད་ནམས་དང་མི་གཡོ་བར་འགྲོ་བའི་རྣམ་པར་ཤེས་པ་ཡང་བདེ་འགྲོར་འགྲོ་བའི་ཕྱིར་གསུངས་ལ། འཕགས་པའི་བདེན་པ་བཞི་ཤེས་པ་ཡང་མྱ་ངན་ལས་འདས་པར་འགྱུར་བའི་ཕྱིར་གསུངས་པ་དེ་ལ་ཆོས་ཀྱི་རྗེས་སུ་མཐུན་པའི་ཆོས་ང ་བསྒྲུབ་པའི་ཡེ་ཤེས་ལ་རྟོན་གྱི་རྣམ་པར་ཤེས་པ་ལ་མིན་ནོ། །ཞེས་དང་། བྱང་ས་ལས། བྱང་ཆུབ་སེམས་དཔའ་ནི་རྟོགས་པའི་ཡེ་ཤེས་ལ་སྙིང་པོར་ལྟ་བ་ཡིན་གྱི་ཐོས་པ་དང་བསམ་པའི་དོན་རྣམ་པར་ཤེས་པ་ཙམ་མ་ཡིན་ནོ། །ཞེས་སོ། 
དྲུག་པ་ཕན་ཡོན་ཡོད་དེ། རྟོན་པ་དང་པོས་ཆོས་ལས་མི་ཉམས་པས་རིགས་ཆད་པར་མི་འགྱུར་བ་དང༌། གཉིས་པས་དགོངས་པ་ཟབ་མོ་སྤྱོད་པ་ལས་མི་ཉམས་པ་དང་། གསུམ་པས་དོན་ཇི་ལྟ་བ་བཞིན་ཐོས་པ་ལས་མི་ཉམས་པས་ལུང་དོན་ལ་ལོག་པར་མི་འཇུག་པ་དང་། བཞི་པས་གསལ་སྣང་གི་ཤེས་རབ་ལས་མི་ཉམས་པས་འཇིག་རྟེན་ལས་འདས་པའི་ཡེ་ཤེས་ལས་ཉམས་པར་མི་འགྱུར་བའི་ཕྱིར་ཏེ། མདོ་སྡེ་རྒྱན་ལས། མོས་དང་རྣམ་པར་སྤྱོད་པ་དང་། །གཞན་ལས་ཇི་བཞིན་ཐོས་པ་དང་། །བརྗོད་པ་མེད་པའི་ཡེ་ཤེས་ལས། །བརྟན་རྣམས་ཉམས་པར་མི་འགྱུར་རོ། །ཞེས་སོ། །

གང་ཟག་ལ་མི་རྟོན་ཞེས་པའི་གང་ཟག་ལ་མཆོག་དམན་སྣ་ཚོགས་ཡོད་ཀྱང་། གཙོ་ཆེར་ཚུལ་འཆོས་ཅན་ངན་པ་བཟང་ལྟར་བརྫུས་པའི་རྗེས་སུ་འབྲང་མི་རིགས་པ་དང་། རྒྱང་ཕན་ལ་སྒྲས་བརྗོད་རིགས་ཀྱི་སྒོ་ནས་གསུམ་དུ་ཕྱེ་བའི་ནང་ཚན་འཇིག་རྟེན་པའི་གསང་ཚིག་གི་དབང་དུ་བྱས་པའི་རྒྱང་ཕན་མུ་སྟེགས་པའི་གསང་ཚིག་འདོན་པ་ཁོ་ན་ལྷུར་ལེན་པ་ལྟར་ཚིག་ཁོ་ན་ལྷུར་ལེན་པར་མི་རིགས་པ་དང་། གལ་ཏེ་འཇིག་རྟེན་ཚད་མ་ཡིན་ན་ནི། །འཇིག་རྟེན་དེ་ཉིད་མཐོང་བས་འཕགས་གཞན་གྱིས། །ཅི་དགོས་འཕགས་པའི་ལམ་གྱིས་ཅི་ཞིག་བྱ། །བླུན་པོ་ཚད་མར་རིགས་པ་མ་ཡིན་ནོ། །ཞེས་པ་ལྟར། རང་ལྟ་མཆོག་འཛིན་ཏེ་རང་གི་དབང་མངོན་ལ་ཇི་ལྟར་སྣང་བ་ལྟར་དུ་གནས་ལུགས་མཐར་ཐུག་ཏུ་འཛིན་པར་མི་རིགས་པ་དང་། ཐོས་པ་ལྷུར་ལེན་པའི་གང་ཟག་ལྟར་ཐོས་བྱུང་གི་ཤེས་རབ་ཙམ་གྱིས་ཆོག་པར་འཛིན་པ་མི་རིགས་པར་བཤད་དོ། །ཆོས་ཀུན་ཆུབ་པར་བྱེད་པ་སྟེ་ཐོས་པ་བྱེད་པའི་དུས་སུ་གང་བཤད་པ་ཐམས་ཅད་བདེན་པར་བཟུང་ནས་ཚིག་དོན་ལ་བརྟག་དཔྱད་མ་བྱས་ན་ཡང་དག་ལྟར་སྣང་གི་རྣམ་དབྱེ་མི་ཤེས་པས་ན། དེར་དུས་སུ་ཆུད་མི་ཟ་བར་བྱ་བའི་ཕྱིར་དུ་རྟོན་པ་དང་པོ་དང་། དེ་མི་བརྗེད་པར་འཛིན་པའི་དུས་སུ་ཚིག་འབའ་ཞིག་ལྷུར་ལེན་ན་དོན་མི་བརྗེད་པར་འཛིན་པ་ལས་ཉམས་པར་གྱུར་བས་ན། དེར་དུས་སུ་ཆུད་མི་ཟ་བར་བྱ་བའི་ཕྱིར་རྟོན་པ་གཉིས་པ་དང་། དོན་ལ་ཉེ་བ་རྟོག་པ་སྟེ་ཚུལ་བཞིན་ཡིད་ལ་བྱེད་པའི་བསམ་བྱུང་གི་ཚེ་ཀུན་རྫོབ་ཙམ་ཡིད་ལ་བྱེད་ན་དོན་དམ་ལ་བསམ་བྱུང་གི་ངེས་པ་མི་རྙེད་པས་ན། དེར་དུས་སུ་ཆད་མི་ཟ་བར་བྱ་བའི་ཕྱིར་རྟོན་པ་གསུམ་པ་དང་། ཆོས་ཀྱི་རྗེས་སུ་མཐུན་པའི་ཆོས་ཏེ་ཐར་ལམ་བསྒྲུབ་པའི་སྐབས་སུ་ཐོས་བསམ་དང་བསྒོམ་བྱུང་གི་རྟོག་པ་ཙམ་གྱིས་ཆོག་པར་འཛིན་ན་ཡང་དག་པའི་དོན་ལ་གསལ་སྣང་མཐར་ཕྱིན་པའི་ཟག་མེད་ཀྱི་ཡེ་ཤེས་རྙེད་པར་མི་འགྱུར་བས་ན། དེར་དུས་སུ་ཆུད་མི་ཟ་བར་བྱ་བའི་ཕྱིར་རྟོན་པ་བཞི་པ་རྣམ་པར་བཞག་པ་ཡིན་ནོ། །རིགས་པ་ཚད་མ་ནི་ཆོས་ལ་རྟོན་པ་དང་། དོན་ཚད་མ་ནི་དོན་ལ་རྟོན་པ་དང་སྟོན་པ་ཚད་མ་ནི་ངེས་དོན་ལ་རྟོན་པ་དང་ཡེ་ཤེས་ཚད་མ་ནི་ཡེ་ཤེས་ལ་རྟོན་པ་དང་གོ་དོན་གཅིག་ཡིན་ཏེ། ཚད་མ་ཞེས་པ་ནི་མི་བསླུ་བའི་དོན་ཡིན་པས་སོ། །མི་བསླུ་ཞེས་པ་ཡང་སྐབས་སྟོབས་ཀྱིས་སོ་སོར་ཤེས་དགོས་ཀྱི་སྣང་ཚུལ་དང་གནས་ཚུལ་མཐུན་པ་ཁོ་ན་ལ་མི་བྱའོ། སྣར་ཐང་པར་མ་ལས། འདི་ནི་སྟོན་པ་རྣམས་ཀྱི་མཚན་ཉིད་བཤད་དེ། དེས་ཚད་མ་དང་ལྡན་པའི་དོན་ནི་སྟོན་པ་ཚད་མར་མཛད་པས་ངེས་པར་བྱས་ཤིང་རྣམ་པར་ཕྱེ་བ་གང་ཡིན་པའོ། །ཞེས་འདིར་དྲངས་པ་དང་ཅུང་མི་འདྲ་བར་བྱུང་ངོ་། །གང་ལ་རྟོན་པ་བཞི་ནི།གཙུག་ལག་སྟེ་གསུང་རབ་དང་། སྒྲས་ཟིན་གྱི་དོན་མིན་པའི་དགོངས་དོན་དང་།
ལོག་པར་ཤེས་པ་མ་ཡིན་པར་ཡང་དག་པར་ངེས་པའི་དོན་དང་། དེ་རྟོགས་པའི་ཟག་མེད་ཀྱི་ཡེ་ཤེས་ཏེ་བཞི་དང་། གང་ལ་མི་རྟོན་པ་བཞི་ནི། གཙུག་ལག་གི་ཆོས་སྤོང་བའི་གང་ཟག་དང་། སྒྲ་ཇི་བཞིན་པའི་དོན་དང་། ལོག་པར་བསམས་པས་དོན་ཕྱིན་ཅི་ལོག་ཏུ་དྲངས་པ་དང་། སོ་སོ་རང་རིག་པའི་ཡེ་ཤེས་མ་གཏོགས་པའི་ཤེས་པ་བཞི་ལ་མདོ་སྡེ་རྒྱན་ལས་བཤད་དོ། །དོན་ལ་རྟོན་ཞེས་པའི་དོན་གྱི་དབྱེ་བའང་རིགས་པ་བཞི་པོ་དེར་འདུས་སོ། །ཉིད་དང་ཞེས་པ་ཡི་གེ་ནོར་བ་ཡིན་པས། འདི་བའི་སྐབས་སྒྲ་ཇི་བཞིན་པ་རྣམས་ངེས་དོན་དང་ཞེས་འདོན་དགོས་སོ།། སོ་སོ་སྐྱེ་བོའི་དགེ་བའི་གང་ཟག་ཅེས་པ་ནི་བྱང་སེམས་སོ་སྐྱེ་ལ་བྱེད་དམ་སྙམ་སྟེ། སྐྱེས་རབས་སོགས་སུ་བྱང་སེམས་ལ་དགེ་བའི་སྒྲས་བཤད་པ་མང་བའི་ཕྱིར་རོ། །ཤེས་པའི་གང་ཟག་ནི་འདུལ་བ་ནས་བཤད་པའི་གང་ཟག་ཁྱད་པར་ཅན་ལྔའི་ནང་ཚན་ཀུན་གྱིས་ཤེས་པའི་གང་ཟག་ལ་བྱེད་དམ་སྙམ་མོ། །ལས་ཞེས་པ་ཡིག་ནོར་ཡིིན་པས། ཧ་ཅང་དེ་ཙམ་ལ་མཆོག་ཏུ་མི་འཛིན་ཞེས་འདོན་དགོས་སོ། །དྲང་ངེས་རྣམ་འབྱེད་ཀྱི་མཐའ་དཔྱོད་དུ་བློ་གྲོས་མི་ཟད་པའི་མདོ་དྲངས་པ་ལས། ཡི་གེ་ཞེས་བྱ་བ་ནིི་གང་ཐོག་མར་སེམས་བསྐྱེད་པ་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་ཐུག་གི་བར་གྱི་བྱང་ཆུབ་སེམས་དཔའི་ཡོན་ཏན་གྱི་ཚོགས་བསྟན་པའོ། །དོན་ཞེས་བྱ་བ་ནི་གང་སེམས་ཀྱི་སྐད་ཅིག་མ་གཅིག་དང་ལྡན་པའི་ཤེས་རབ་ཀྱིས་ཐམས་ཅད་མཁྱེན་པའི་ཡེ་ཤེས་མངོན་པར་རྫོགས་པར་འཚང་རྒྱ་བ་སྟེ། མདོར་ན་གང་ཆོས་ཀྱི་ཕུང་པོ། བརྒྱད་ཁྲི་བཞི་སྟོང་བསྟན་པ་འདི་ནི་ཚིག་འབྲུ་ཞེས་བྱའོ། །གང་སེམས་ཅན་ཐམས་ཅད་ཀྱི་སྐད་དང་། ཡི་གེ་དང་། ཚིག་འབྲུས་ཞེས་པ་ནས། བརྗོད་དུ་མེད་པའི་དོན་དེ་ནི་དོན་ཏེ། ཞེས་གསུངས་པ་ལྟར་ན། བྱང་ཆུབ་སེམས་དཔའི་ཡོན་ཏན་གྱི་ཚོགས་བསྟན་པའི་གསུང་རབ་ལ་ཡི་གེ་དང་། མཐར་་ཐུག་སངས་རྒྱས་ཀྱི་སའི་ཡོན་ཏན་ལ་དོན་དུ་བྱས་པའམ། གདུལ་བྱའི་ཁམས་བསམ་པ་བག་ལ་ཉལ་དང་མཐུན་པར་གསུངས་པའི་བཀའ་ལ་ཡི་གེ་དང་། རྣམ་མཁྱེན་གྱིས་གཟིགས་པ་ཇི་ལྟ་བ་བཞིན་དུ་མིང་ཚིག་ཡི་གེས་བརྗོད་དུ་མེད་པའི་ཆོས་ལ་དོན་དུ་བྱས་པ་ཡིན་ནམ་སྙམ་མོ། །ཚིག་ལ་མི་རྟོན་པ་དང་དྲང་དོན་ལ་མི་རྟོན་པ་གཉིས་མི་ཟློས་ཚུལ་ནི། སྐབས་འདིར་ཚིག་ལ་མི་རྟོན་ཞེས་པ་གཙོ་ཆེར་ཚིག་འདོན་པ་ཙམ་གྱིས་ཆོག་པར་མི་འཛིན་པ་ལ་བྱེད་གྱིས་ཆོག་པར་མི་འཛིན་པ་ལ་བྱེད་པ་དང་། སྔ་མ་ནི་མི་བརྗེད་པར་འཛིན་པའི་གནས་སྐབས་དང་། ཕྱི་མ་ནི་ཚུལ་བཞིན་ཡིད་ལ་བྱེད་པའི་གནས་སྐབས་ཡིན་པས་མི་ཟློས་ཞེས་ལ། དྲང་དོན་ལ་མི་རྟོན་ཞེས་པ་སྒྲ་ཇི་བཞིན་པའི་དོན་ཙམ་བཤད་དགོས་སོ། །འོན་ཀྱང་སེམས་ཙམ་པའི་ལུགས་ལ། གཞི་གྲུབ་ན་ངེས་དོན་གྱིས་ཁྱབ། དྲང་དོན་མེད་ཟེར་བ་ཤས་ཆེ་བས་དེའི་དབང་དུ་བྱས་པ་ཡིན་གྱི། གྲྭ་ཚང་གཞན་གྱི་ཡིག་ཆ་འགའ་ཞིག་ལས། སེམས་ཙམ་པའི་སྐབས་སུ་ཡང་ངོ་བོ་ཉིད་མེད་པར་སྨྲ་བ་ལྟར་དྲང་དོན་ཀུན་རྫོབ་དང་ངེས་དོན་དོན་དམ་དུ་བཤད་པ་ལྟར་ན་དོགས་པ་མེད་དོ། །འདི་ནི་འཕེན་བྱེད་བསོད་ནམས་ཀྱི་ལས་དང་འཕེན་བྱེད་མི་གཡོ་བའི་ལས་དང་ཚར་གཅིག་པའི་རྒྱུ་དུས་ཀྱི་རྣམ་ཤེས་ལ་བྱེད་དེ།
འབྲས་དུས་ཀྱི་རྣམ་ཤེས་ནི་ལུང་མ་བསྟན་ཡིན་པས་དེ་ལ་སྒོམ་བྱུང་མེད་པའི་ཕྱིར་སྙམ་མོ། །ཕན་ཡོན་ནི། ལུང་གི་ཆོས་ལ་མོས་པ་དང་། ཐུབ་པའི་དགོངས་དོན་དཔྱོད་པ་དང་། གཞན་ལས་དོན་ཕྱིན་ཅི་མ་ལོག་པར་ཐོས་པ་དང་། འཇིག་རྟེན་ལས་འདས་པའི་ཡེ་ཤེས་ཏེ་བཞི་ལས་བརྟན་པ་སྟེ་བྱང་སེམས་རྣམས་ཉམས་པར་མི་འགྱུར་བར་བཤད་དོ། །སྤྱོད་པ་ཞེས་པ་ཡི་གེ་ནོར་བས། དགོངས་པ་ཟབ་མོ་དཔྱོད་པ་ལས་མི་ཉམས་པ་དང་། ཞེས་དང་། མོས་དང་རྣམ་པར་དཔྱོད་པ་དང་། །ཞེས་འདོན་དགོས་སོ། །
